حه‌وته‌‌‌مین دانیشتنی بنكەی فەرهەنگی و هونەری ئەدەبیی موكریانی مەهاباد (ئه‌نجومه‌نی ئه‌ده‌بی) لە ساڵی 1395 ی هەتاوی‌دا، ڕۆژی چوارشەممۆ ڕێکه‌وتی 5 ی جۆزه‌ردان،کاتژمێر پێنج ـ ی ئێوارە لە لایەن شەویار گولابی‌ئازەر و  سالار پوورمه‌ند بە ئامادەبوونی زیاتر لە 35ئەندام لە ژووری تایبەتی ئەم ناوەندە بەڕێوە چوو. لەم دانیشتنەدا ئەم بەڕێزانە بابەتیان پێشكەش كرد كە بریتی بوون لە ؛

1 ـ نه‌رمین ئیبڕاهیم ئازه‌ر) غه‌زه‌ل(،2 ـ جه‌لال پوورحه‌سه‌ن) شێعر(،3 ـ  گوڵاڵه‌ مه‌حموودی "ساڕێژ") شێعر (،  4 ـ گه‌لاوێژ بیگ‌نیا  ) شێعر(،5 ـ سوله‌یمان شوکره‌ ) شێعر(،  6 ‌ـ قاسم تاباک ) شێعر (،

كۆی بابەتەكان كە خوێندرانەوە لە لایەن بەشداربووانەوە تاوتوێ كران.

بۆ زانیاری هاوڕێیان و ئه‌ندامانی هێژا ،چوارشه‌ممۆی داهاتوو  ) دوازده‌ی جۆزه‌ردان(نیو کاتژمێری کۆتایی ته‌رخان ده‌کرێ به‌ چیرۆک‌خوێندنه‌وه‌ی ئه‌ندامی ئه‌نجومه‌ن خاتوو شیرین ئه‌مینی  ڕۆمان‌نووس و چیرۆک‌نووسی ناسراوی مه‌هاباد.

شه‌شه‌‌‌مین دانیشتنی بنكەی فەرهەنگی و هونەری ئەدەبیی موكریانی مەهاباد

شه‌شه‌‌‌مین دانیشتنی بنكەی فەرهەنگی و هونەری ئەدەبیی موكریانی مەهاباد (ئه‌نجومه‌نی ئه‌ده‌بی) لە ساڵی 1395 ی هەتاوی‌دا، ڕۆژی چوارشەممۆ ڕێکه‌وتی 29 ی بانه‌مه‌ڕ،کاتژمێر پێنج ـ ی ئێوارە لە لایەن شەویار گولابی‌ئازەر و عه‌لی عه‌بداڵی بە ئامادەبوونی زیاتر لە 35ئەندام لە ژووری تایبەتی ئەم ناوەندە بەڕێوە چوو. لەم دانیشتنەدا ئەم بەڕێزانە بابەتیان پێشكەش كرد كە بریتی بوون لە ؛

1 ـ خالید ده‌ستمه‌ردی) شێعر(،2 ـ جه‌لال زه‌یناڵی) شێعر(،3 ـ  مه‌نسوور گه‌ورکی) چیرۆک (،  4 ـ قاسم تاباک ) شێعر(، 5 ـ هیوا قاره‌مانی ) چیرۆک(،  6 ‌ـ کامیار پازند) شێعر(،7 ـ  سوله‌یمان شوکره‌ ) شێعر(، 8 ـ موحسێن مام‌قادری ) چیرۆک (.

كۆی بابەتەكان كە خوێندرانەوە لە لایەن بەشداربووانەوە تاوتوێ كران.
ئێوارەچیرۆكی ناوخۆیی بنكەی فەرهەنگی و هونەری ئەدەبیی موكریانی مەهاباد لە ساڵی 1394 ی هەتاوی‌دا

ئێوارەچیرۆكی ناوخۆیی بنكەی فەرهەنگی و هونەری ئەدەبیی موكریانی مەهاباد لە ساڵی 1394 ی هەتاوی‌دا

چل‌ودووهە‌مین دانیشتنی بنكەی فەرهەنگی و هونەری ئەدەبیی موكریانی مەهاباد لە ساڵی 1394 ی هەتاوی‌دا ڕۆژی دووشەممۆ ڕێكەوتی بیست‌وچواری ڕەشەمە ، كاتژمێر چواری ئێوارە لە ساڵۆنی ئامفی‌تئاتری ئیدارەی فەرهەنگ و ئیڕشادی ئیسلامی شاری مەهاباد بە بەشداری تاقمێكی زۆر لە نووسەران،ئەدەبیان، لایەنگران و چیرۆكنووسانی ئەو شارە ئێوارەچیرۆكی ناوخۆیی بنكەی فەرهەنگی و هونەری ئەدەبیی موكریانی مەهاباد بەڕێوەچوو. ئەم ئێوارە كۆڕە كە تایبەت درابوو بە چیرۆكنووسانی ناوخۆی ئەنجوومەن و هاوكاتیش بۆ ڕێزگرتن لە ئەندام و دامەزرێنەری ئەنجوومەن‌ ئەدەبیی و هەروەها تەمەنێك ماندووبوون و هاوڕێییەتی خاتوونی چیرۆك‌نووس؛ خاتوو مریەم قازی پێشكەش كرابوو. سەرەتای بەرنامە، شەویار گولابی ئازەر كورتەباسێكی لە هەوڵ و تێكۆشان و بەرهەمەكانی خاتوونی چیرۆكنووس و زەحمەت‌كێش و ماندوویی‌نەناسی بنكەی فەرهەنگی و هونەری ئەدەبیی موكریانی مەهاباد هێنا بەرباس و شرۆڤەكردن. دواتر بەڕێزان؛ جەلیل ڕەحیمی،كوردستان گولابی‌ئازەر ،مەنسوور حامیدی،سۆما پەرویزنیا،كەیوان مەولوودزادە،سەیران چووپان،مەنسوور گەوركی چیرۆكی خۆیان خوێندەوە. هەر بەم بۆنەوە خاتوو مریەم قازی بۆ ڕێزگرتن لە بەشداربووان چیرۆكێكی پێشكەشی ئامادەبووان كرد. نێوئاخنی بەرنامە بە موسیقی بلاوێنی شمـشاڵی بەهمەن مەولوودی و زەربی كارۆ مەولوودی ڕازایەوە. لە كۆتایی‌دا لە لایەن بنكەی فەرهەنگی و هونەری ئەدەبیی موكریانی مەهاباد و ئیدارەی فەرهەنگ و ئیڕشادی ئیسلامی و هەروەها شووڕای ئیسلامی شار و شارەداری مەهاباد، خەڵاتی ڕێزلێنان لە چیرۆكنووسانی بەشداربوو و هەروەها خەڵاتی تایبەتی ڕێزلێنان لە خاتوو مریەم قازی پێشكەش كرا.

جێی خۆیەتی بە ناوی بنكەی فەرهەنگی و هونەری ئەدەبیی موكریانی مەهاباد سپاس و پێزانینی خۆمان پێشكەشی هەموو ئەو بەڕێزانە بكەین كە لە پێك‌هێنانی ئەو بەرنامەیەدا هاوڕێ و هاوكارمان بوون بۆ وێنە؛ ئیدارەی فەرهەنگ و ئیڕشادی مەهاباد، شووڕا و شارەداری مەهاباد،كەماڵ مەولوودپوور، ئومید خاكپوور(گرووپی شانۆی ئەهوورا) دێكۆڕ و نوور،كەیوان مەولوودزادە و عەلی بایزیدی (هاوڕێ و هاوكاری دێكۆڕ و دەنگ‌هەڵگرتنەوە)،ئازاد وەتمانی (فیلم‌هەڵگر)،بێهروز جولفایی‌ئازەر (وێنەگر)،پۆڵا ئاغاز (وێنەگر)،جەلال ئەحمەدی،یاقوب خزری، دوكتور خالەق جەلیل نیژاد،هەرمان وەتمانی،جەلال پوورحەسەن،غەفوور پیرزادە،سەیران بەختیارپوور، سەیران چووپان، فەوزییە یاهوو،گەلاوێژ بیگ‌نیا،كوبڕا خاڵندی،ماهپارە لاهیجانی،نەسرین ڕووكەش،برایم ئەخگەری و ... هەموو ئەندامانی زەحمەت‌كێشی ئەنجوومەن.
یادەوەرێك بۆ فۆرات

 

لەشی جوانی تابووتێكە

رووحی منی تێدا دەبەن

دارمەیتێكە

لە سەر چوار شانی شەكەتی

چوار سێدارەی مەستی مەستا

                   دەیبەن

                                ئەبووبەكر ڕەشیدزادە"فۆرات"

 

لە رێكەوتی 12ی سەرماوەز لە ساڵۆنی فەرهەنگ و ئیرشادی مەهاباد لە لایەن ئەنجومەنی ئەدەبی ئەو شارەوە كۆڕێك لە ژێر ناوی "یادەوەرێك بۆ فۆرات" بۆ ڕێزلێنان لە شاعیری كۆچكردوو ئەبووبەكر ڕەشیدزادە ناسراو بە فۆرات لە كاتژمێر 3ی پاشنیوەڕۆ بەڕێوە چوو.

سەرەتا، بەرنامە بە خوێندنەوەی چەن ئایەتێك لە قورئانی پیرۆز بە دەنگی بەڕێز محه‌ممه‌د ئەرجومەندی دەستی پێكرد. دوابە‌دوای ئەو چەن وێنه‌یه‌كی ئەو نەمرە لەسەر په‌رده‌ی ئەو شوێنە بڵاو كرایه‌وه و چەند شێعر و گۆرانییەكیش هەر بە دەنگی خودی شاعیر سرنجی بەشداربووانی بۆ لای خۆی راكێشا. پاشان لە لایەن‌ پێشكەشكاری بەرنامەوە هەوار خزرزادە بە ناوی ئەنجومەن ئەدەبی مەهابادەوە بەخێرهاتنی میوانە بەڕێزەكان، ئەدیبان، نووسەران و پێنووس بە دەستانی هێژا كرا و هەر بەو ناوەوە لاپەڕەیەك لە ژیان، هەوڵ و تێكۆشان و پێنووسی ئەو نەمرە هەڵدرایەوە. دواتر پەیامی ئەنجومەن لە لایەن هەرمان وەتمانی جێگری بەرپرسی ئەنجومەنی ئەدەبی پێشكەش كرا.

ئینجا سەحەر مێهرەبانی بە پارچە پەخشانێك یادی ئەو بەڕێزەی لە دڵی بەشداربوواندا زیندووتر ڕاگرت.

چیرۆكنووسی بەڕێز مریەم قازی بە وتارێك لە ژێر ناوی  "شێعر هۆكاری هەرمانی وشەكانە" هۆنراوەكانی "فۆرات"ی خستە ژێر پرس و لێكۆڵینەوە. بە دوای ئەودا شێعری "باڵندەیەك خۆی بە باڵای خۆی گرت" لە لایەن شاعیری هێژا كاك قاسم موییەدزادە ناسراو بە هەڵۆ ئاراستەی بەشداربووان كرا. هەروەها لەو بەشەی بەرنامەدا هونەرمەندی لاو فەرزاد شەریفی بە ژەنینی سەنتور كۆڕەكەی رازاوەتر كرد. 

پاشان لە لایەن مێهری پاكزاد تیشك خرایە سەر شێعرە فارسییەكانی شاعیر و لە لایەنە جۆراوجۆرەكانی شێعرییەوە هەڵسەنگاندنی بۆ كرا. بە دوای ئەم وتارەدا كۆڕەكە گوێبیستی هۆنراوەیەكی فۆرات بوون كە لە لایەن كچی ناوبراوەوە، شیلان ڕەشیدزادە پێشكەش كرا.

ئینجا "تایبەتمەندییەكانی شێعری فۆرات" سەردێڕی وتارێك بوو كە لە لایەن شەویار گولابی ئازەر ئاراستە كرا.و دوابەدوای ئەم وتارە چەن خولەكێك پشوودان بۆ بەشداربووانی بەڕێز ڕاگەیاندرا.

دواتر لە لایەن چەن شاعیری ئەنجومەنەوە چەن هۆنراوەیەك هەر بەو بۆنەوە خوێندرایەوە كە بریتی بوون لە بەڕێزان:           

 زانكۆ خەلیفە شێعرێك لە ژێر ناوی "تەرمی ونی تۆ"،

 سوغڕا ڕزگەیی هۆنراوەیەك بە ناوی "شەدەیەك بە دەست باوە"،

 غەفوور پیرزادە پارچە هۆنراوەیەك به ناوی "بۆ فۆرات " .

پەیامی بنەماڵەی فۆرات لە لایەن برای ئەو نەمرەوە بەڕێز كاك عومەر ڕەشیدزادە كە لە خۆگری ژیان و بەسەرهاتی ئەو شاعیرە بوو ئاراستەی بەشداربووان كرا و لە دوا بەشی پەیامەكەشدا سپاس و پێزانینی خۆیان و بنەماڵەكەی پێشكەشی هەموو ئەو ئەمەگ دۆستانە كرد كە بە دوای كۆچی ئەو نەمرە، یادی ئەو بەڕێزەیان لە دڵی خەڵك و ئەدەب دۆستاندا گەشاوتر ڕاگرتووە.

لە بەشی كۆتایی بەرنامەدا بە ناوی ئەنجومەنی ئەدەبی شاری مەهابادەوە لە لایەن عەلی عەبداڵی بەرپرسی ئەنجومەنی ئەدەبی و بە هاوڕێیەتی بەڕێزان سولەیمان محەممەدیانی بەرپرسی ئەنجومەنەكانی ئیدارەی فەرهەنگ و ئیڕشادی ئەو شارە و هەروەها نووسەر و زمانناسی هێژا، مامۆستا ئەحمەد قازی و چیرۆكنووس خاتوو مریەم قازی ڕێزنامەیەك پێشكەشی بنەماڵەی شاعیری كۆچكردوو كرا كە بەڕێزان كاك عومەر ڕەشیدزادە و هەروەها چیا ڕەشیدزادە بە نوێنەرایەتی لە لایەن بنەماڵەی ناوبراوەوە بە باوەشێك ڕێز و حورمەتەوە وەرگیرا و كۆڕەكە بە گرتنی چەن وێنەیەكی یادەوەری دەگەڵ بنەماڵە و دۆستانی ڕەشیدزادە یادی فۆراتی لە دڵی بەشداربووان و لایەنگرانی ئەدەب و هونەر گەشاوەتر كرد.

                                                      ئەنجومەنی ئەدەبی مەهاباد

كورته چیرۆكێك به بڵیندایی جیهان - "مریه‌م قازی"

  
مشكی یه‌كه‌م: چی دیكه‌م پێ ناخورێ!

مشكی دووهه‌م: به‌ڵام ده‌بێ بیخۆی!

مشكی یه‌كه‌م: ئه‌تۆ بۆ خۆت برسیته بۆیه وا به من ده‌ڵێی، دوو ڕۆژه چت نه‌خواردووه، ڕاوه‌سته با بڕێكت بده‌مێ.

به‌ڵام كه بڕێكی خوراكییه‌كه بۆ هاویشت ده‌گه‌ڵ وه‌ی كه هه‌موو توانای خۆی له كار كردبوو نه‌ی گه‌یانده ئه‌و به‌ری قه‌فه‌سه‌كه، مشكی دووهه‌م تا ئه‌و جێگایه‌ی توانی بووی خۆی هه‌ڵاویشتبوو.

مشكی یه‌كه‌م: بمبووره بۆم جێ به جێ نابێ.

مشكی دووهه‌م: زگم دێشێ زۆرم خوارد.

مشكی یه‌كه‌م: ئه‌منیش زگم زۆر دێشێ! برسیمه!

مشكی سێهه‌م له پڕ هاته ژوورێ و سرنجی مشكی ژماره یه‌ك و دووی بۆ لای خۆی ڕاكێشا.

مشكی یه‌كه‌م: باوه‌ڕ ناكه‌م گه‌ڕابێیه‌وه.

مشكی دووهه‌م: چوویه كوێ؟

مشكی سێهه‌م: ئێوه‌ش له‌وانه‌یه باوه‌ڕ نه‌كه‌ن ئه‌گه‌ر پێتان بڵێم چم دیت و چم بیست؟ هه‌ر ئه‌وه‌نده به‌س كه پێتان بڵێم ئه‌م شوێنه‌ی ئێستا ئێوه لێی ده‌ژین یه‌كێ له چكۆله‌ترین شوێنه‌كانی ژیان و ته‌مه‌‌نی ئێوه‌ش هێنده كورته كه باوه‌ڕ ناكه‌ن!

مشكی یه‌كه‌م و دووهه‌م به سه‌رسووڕمانه‌وه هاوكات: چی؟؟!!

مشكی سێهه‌م: نازانن چ جیهانێكه؟ شتی هێنده سه‌مه‌ره هه‌ر نییه! ئه‌وانه‌ێ هه‌موو ڕۆژێ دێنه لامان ئینسانن، له ده‌رێ هێنده زۆرن كه له ئه‌ژمار نایه‌ن... به ده‌یان كه‌ره‌سه‌ی ده‌سكردی وه‌ك ماشێن، ته‌یاره، ماڵ و كه‌شتی و... شتی وایان له به‌ر ده‌ستی دایه... (بڕێكی بیر كرده‌وه) هـ ... م ئه‌ها! وه‌بیرم هاته‌وه یه‌ك شت بوو كه هاوكات به‌لای هه‌موویانه‌وه زۆر گرینگ بوو، نێوه‌كه‌ی له هه‌موو شوێنێك فه‌رقی ده‌كرد، ئاخر زبانیان ده‌گه‌ڵ یه‌كتر فه‌رقی هه‌بوو، دنیا پڕ بوو له‌و ده‌سته چه‌كانه‌ی كه ئینسانه‌كانی پێ وه‌لای سه‌ره‌وه ده‌كه‌وت! ئه‌وانه‌ی هه‌یان بوو زۆر ته‌یار بوون، نازانم بۆچی نێوه‌كه‌ییم له بیر نایه‌ته‌وه، به‌ڵام ده‌زانم كه جیاوازێكی چینایه‌تی زۆری له نێوان ئینسانه‌كان دا پێ ساز ببوو.

مشكی یه‌كه‌م: چۆن؟ ئه‌وانه‌ی ده‌یان ڵێی یانی چی؟

مشكی سێهه‌م: (بڕێكی بیر كرده‌وه‌) ئه‌ها! وه‌ك ئێستای خۆتان! چۆن یه‌كێكتان هێنده‌تان ده‌‌رخوارد داون ئه‌وه ده‌مرێ، یه‌كیشتان چه‌ند ڕۆژ بوو خه‌ریك بوو له برسان بمرێ ئاوا، ته‌واوی ئه‌و شتانه‌ی هه‌یانه هه‌مووی نێوی تایبه‌ت به خۆی هه‌یه! به‌ ده‌یان و سه‌دان زبان و جل و به‌رگی سه‌ێر و سه‌مه‌ره، ئه‌من كه هه‌ر به دیتن و بیستنیان سه‌رم له گێژه‌وه ده‌هات...!

مشكی دووهه‌م: جا ئه‌وه ئه‌و هه‌مووه له پاڵ یه‌كدا چییان ده‌كرد؟

مشكی سێهه‌م: جا چییان نه‌ده‌كرد؟ ده‌خۆن، ده‌نوون، ده‌گه‌ڕێن، به شه‌ڕ دێن، ئاشت ده‌بنه‌وه، له لایه‌ك ڕا ژماره‌یه‌ك هه‌موو ڕۆژێ ده‌مرن له لایه‌كی دیكه‌ش ڕا ئه‌و هه‌مووه هه‌موو ڕۆژێ له دایك ده‌بن. به‌ڵان زیاتر له هه‌موو شتێك و له هه‌موو ئیشێك به خۆیان دا ده‌ڕین!! هێنده ده‌ڕین سه‌یره! له ته‌واوی بن شه‌قام و كۆڵانه‌كان و ماڵه‌كان ئاوه‌ڕۆ ده‌ركراوه. بۆخۆیان ئاگا ناكه‌ن به‌ڵام بۆگه‌نیو ته‌واوی جیهانی داگرتووه!

مشكی یه‌كه‌م: كه وابوو ئه‌و بۆنه ناخۆشه‌ی له تۆ دێ...؟!

مشكی سێهه‌م: بمبوورن خه‌تای خۆم نه‌بوو، تا ده‌هاتم ده‌گه‌ڵییان كه‌وم، وه‌ك قه‌تییان هیچ نه‌دیبێ به هه‌موویان وایان ڕه‌پێ ده‌نام سه‌یر بوو، له ڕاستی دا ده‌گه‌ڵ هه‌موو جڕ و جانه‌وه‌ری دیكه‌ش هه‌ر وا بوون ئه‌وه یان ڕاویان ده‌كردن یان ده‌یان كوشتن، یان زۆرییان مایه بۆ دانابان له شوێنێك دا ڕایان ده‌گرتن و وه‌ك سه‌یرانگا هه‌موو ڕۆژێ منداڵه‌كانییان ده‌برده سه‌یری ئه‌وان!! ناعیلاج خۆم له ئاوه‌ڕۆكان داویشت نازانن له وێ چ باس بوو، هه‌زاران هه‌زار مشكی له‌مه گه‌وره‌تر خرته‌یان ده‌هات، جڕ و جانه‌وه‌ری دیكه كه پێیان ده‌گوتن به‌رسووركه، هه‌ر به زینده سه‌ری ده‌وریان دابووم خه‌ریك بوو بمخۆن، ته‌واوی پشیله‌كانی دنیا باشاری ئه‌و هه‌مووه مشكه‌ی نه‌ده‌كرد.

مشكی دووهه‌م: پشیله چییه؟

مشكی سێهه‌م: پشیله بوونه‌وه‌رێكی برسی دیكه‌یه كه مشك ده‌خۆن، زۆر سه‌یره كه‌س تێر نابێ! هێنده برسین سه‌یره، ئه‌و ئینسانانه زۆر سه‌یرن تێر ناخۆن. ده‌گه‌ڵ وه‌ێ كه هه‌موو شت ده‌خۆن! چ ئه‌وه‌ی ده‌خوا چ ئه‌وه‌ی ناخوا هه‌ر برسین. ئای له‌و هه‌مووه گواوه‌ی وه‌ڕێیان خستبوو! ئێستا ئه‌وه‌ی له به‌ردی نه‌رمتر بێ ده‌ی خۆن!

مشكی سێهه‌م (درێژه‌ی به قسه‌كانی دا): به‌ڵام ئێمه‌ش زۆر سه‌یرین!

مشكی یه‌كه‌م ورده ورده زه‌رد هه‌ڵگه‌ڕابوو به بێ وازی: چۆن؟

مشكی سێهه‌م (ئاخێكی هه‌ڵكێشا): ئێمه‌ش ساز ده‌كه‌ن بۆ ئه‌وه‌ی له‌م شوێنه كه شوێنی تاقی كردنه‌وه و لێكوڵینه‌وه‌یه، كارمان له سه‌ر بكه‌ن، ڕۆژانه به هه‌زارانی وه‌ك ئێمه ساز ده‌كه‌ن و ده‌یان جۆره ده‌رمان و خوارده‌مه‌نی و... له سه‌ر ئێمه به تاقی ده‌كه‌نه‌وه تا ئاسووده‌تر به خۆیان دا بڕین، ئاخر چۆنێتی ساغی و سڵامه‌تییان به چۆنێتی به خۆ دارییانه‌كه‌یان به‌سراوه‌ته‌وه. ئه‌و دۆسته‌مانت دیوه خه‌ریكه گیانی ده‌ر ده‌چێ؟ ئه‌وه‌ندی من لێم حاڵی بوو، ده‌رمانێكییان بۆ ده‌ر خوارد داوه‌ تا بزانن ڕێخۆڵه‌ و مه‌عده چۆن ده‌توانێ خێراتر كاری خۆی بكا؟ ئاخر بۆ خۆیان ده‌ڵێن ئه‌م چاخه چاخیتیژ تێ په‌ڕی و سوڕعه‌ته! ئه‌تۆش هه‌روه‌تر، ده‌رمانێكییان ده‌ر خوارد داوی تا بزانن تا چ ڕاده‌یه‌ك ده‌توانی جێگای خوارده‌مه‌نی بگرێته‌وه، ئاخر نازانن چۆنییان بین به ئاوه‌كانی جیهان و مه‌زراكانه‌وه ناوه، خه‌ریكه چاره‌سه‌ری ئه‌و قاتی و قڕییه‌ی ده‌كه‌ن كه له‌وانه‌یه له داهاتوو دا توشیان بێ و ئه‌ركی تاقی كاری ئه‌و به‌شه له ئه‌ستۆی تۆیه!

مشكی دووهه‌م به‌و په‌ڕی ده‌ی قیڕاند و ورده ورده له زمان كه‌وتبوو.

مشكی یه‌كه‌م چاوی له خوارده‌مه‌نییه‌كانی نێۆ قه‌فه‌سی مشكی دووهه‌م هه‌ڵنه‌ده‌گرت.

مشكی ئه‌وه‌ڵ: به‌و حیسابه كه‌س ئاگای له ده‌ردی مه نییه!

مشكی سێهه‌م: ئه‌‌وان ته‌نیا غه‌می خۆیانه! زۆر شانازی به‌وه ده‌كه‌‌‌‌ن كه خه‌ریكن هه‌موو نه‌خۆشێكی چاره‌ سه‌ر ده‌كه‌ن و ته‌مه‌نییان هه‌رچی زیاتر ده‌به‌نه سه‌رێ، ئه‌گه‌ر ته‌نانه‌ت ئاگاداری له هێندێ له بوونه‌وه‌ره‌کانی تر ده‌كه‌ن دیسانیش هه‌ر له به‌ر خۆیان ئه‌و كاره ده‌كه‌ن. پاوان خوازن تا خودا حه‌ز ده‌كا پاوان خوازن! ئه‌ركی هه‌موو تاقی كارییه‌كان له سه‌ر شانی ئێمه‌یه. ده‌نا زۆریان ڕق له‌و مشكانه‌یه كه له ده‌رێن. بۆ خاشه بر كردنییان هه‌موو كارێكی ده‌كه‌ن، له جه‌دوه‌لی سه‌رقاڵ بوونییان دا هاتووه كه ده‌پرسن: دزی نێو ماڵ چییه؟ له وه‌ڵام دا سێ پیتی: م.ش.ك ده‌نووسن كه ده‌بێته مشک!

مشكی یه‌كه‌ـ: جه‌دوه‌ل چییه؟

مشكی سێهه‌م(ده‌ستی وه بن سه‌ری داوه و ڕاكشاوه): شتێكی خانه خانه‌یه وه‌ك ئه‌و قه‌فه‌سه‌ی تۆ! ئینسانه‌كان زۆریان حه‌ز له‌و شتانه نییه كه جیاوازی ده‌گه‌ڵ وان هه‌بێ، بۆ چاره‌ ڕه‌شی خاوه‌ن بیریشن ئه‌ویش به ده‌یان بیروبۆچوونی جیاواز كه لێیان بۆته به‌ڵا!  نازانی ته‌نیا له سه‌ر ئه‌و جیاوازییه شڕوشێتانه‌ی هه‌یانه ده‌گه‌ڵ یه‌ك چ ده‌كه‌ن هه‌ر كه‌سه ئه‌وه‌‌ده‌ی خۆی خۆش ده‌وێ كه هه‌موو بوونه‌ته: "نارسیس"! بۆ له ناو بردنی ئه‌وه‌ی به كه‌یفی ئه‌و نییه ته‌نانه‌ت حازر به ته‌قاندنه‌وه‌ی خۆیه‌تی. ته‌نانه‌ت ڕوحم به منداڵه‌كانیش ناكه‌‌ن! نازانی به چه‌كی چه‌‌ده مه‌رگاوی به‌ره‌و ڕووی یه‌ك ده‌بنه‌وه و ماڵ و شار و ناوچه‌ی یه‌كتر وێران ده‌كه‌ن و یه‌كڕا له خاك و خوێن ده‌گه‌وزێن؟؟!!

باوه‌ڕ كه له قه‌فه‌سێك گه‌وره‌تر له‌و قه‌فه‌سه‌ی تۆ به ده‌یان و سه‌دان و هه‌زاران ئینسانی وه‌ك خۆیان ده‌ست به سه‌ر كردووه! كه تاوانی زۆربه‌یان هه‌ر ئه‌وه‌ێه كه به پێچه‌وانه‌ی ده‌سه‌ڵاتداره‌كان بیر ده‌كه‌نه‌وه!

مشكی دووهه‌م(به هانكه هانك): نارسیس چییه‌؟

مشكی سێهه‌م: له كتێبه‌كاندا نووسراوه كه ئوستووره‌یه‌كی یۆنانی بووه كه كاتێك بۆ یه‌كه‌م جار خۆی له ئاودا ده‌بینێ یه‌ك دڵ نا سه‌د دڵ عاشقی خۆی ده‌بێ، ئێستاش هه‌ر كه‌سه ئاوێنه‌یه‌كی باڵا نوێنی له ماڵێ دا هه‌یه، هه‌موو ڕۆژێ چه‌‌د جار له خۆی ده‌فكرێ و تێر له خۆی ده‌ڕوانێ، هه‌موو شت ده‌بێ له باڵا و قه‌واره‌ی له‌ش و بیر و هزری خۆی بێته‌وه! باسی خۆیان له هه‌موو شت به لاوه شیرین تره، تاك كه‌سی خۆیان!

مشكی یه‌كه‌م: به‌ڵام هه‌ر ئێستا یه‌كێك خه‌ریكه ده‌مان نووسێته‌وه!

مشكی سێهه‌م: دا خودا بڵێی ئه‌ویش بۆ چ كارێكی ده‌وێ! ئه‌ویش بۆ ته‌واو كردنی پڕۆسه‌ی چیرۆكه‌كه‌ی ئێمه‌ی له‌م حاڵ و ڕۆژه خستووه ده‌گه‌ڵ ته‌واو بوونی چیرۆكه‌كه‌ی سه‌رمان تێدا ده‌چێ!

مشكی یه‌كه‌م: بریا به‌ر له‌وه‌ێ كه چیرۆك ته‌واو بێ و فڕێ ماندا، نه‌ختێكم له‌و خوارده‌مه‌نییانه داتێ كه له قه‌فه‌سی دۆسته‌كه‌مانی هاویشتووه، ئه‌تۆ ئه‌وانه چووزانی؟

مشكی سێهه‌م: شتێكیان هه‌بوو به نێوی كامپیۆتێر، هه‌نبانه‌ی زانیاری بوو!

مشكی دووهه‌م: ناكرێ دوای چیرۆكه‌كه‌ی به‌ڕه‌ڵڵامان كا بڕۆین!

مشكی سێهه‌م: ناكرێ! ئه‌وانه هێنده له خۆ بایی و پاوان خوازن كه هه‌ر كامییان پێیان خۆشه كاره‌كه بۆ خۆیان به ویستی خۆیان ته‌واوی كه‌ن. نوقته‌ی ئاخر بۆخۆیان دای ده‌نێن له ترسی وه‌ی كه نه‌كا یه‌كی دی به جۆرێكی دی درێژه به كاره‌كه‌یان بدا!! وا دیاره مشكی یه‌كه‌م ته‌واوی كرد! نه‌جاتی بوو، تا ئێستا ده جار نێو زگییان پشكنیوه و دروویانه‌ته‌وه! پێم وایه منیش مه‌سموم بووم، هه‌موو گیانم ده‌له‌رزێ، هه‌رچی ده‌م خوارد مه‌سمووم بوو، به‌ڵام مكانیزمی ئه‌ندامی ئینسانه‌كان پێی ڕاهاتبوو هه‌ر چه‌‌ند هێنده‌یان نه‌خۆشی هه‌بوو سه‌یر بوو، هه‌ر نه‌خۆشێك فاشه‌بر ده‌كه‌ن یه‌كی دیكه جێی ده‌گرێه‌وه! هه‌رچی خاوێنیش ده‌كه‌ن بێ فایده‌یه، مشك و به‌رسووركه خه‌ریكه سه‌رییان ده‌خۆن، ته‌واوی نه‌خۆشیه‌كان ئه‌وان ده‌یان هێنن و ده‌یان به‌ن! به‌ڵام له هه‌موو ئه‌و شتانه پڕ مه‌ترسی تر و پیس تر... پووڵه! ئه‌وه‌تا وه‌بیرم هاته‌وه: پووڵ! ئه‌وه‌ی زۆرییان به‌لاوه گرینگ بوو پووڵ بوو. ته‌واوی میكڕۆبی دنیایه به‌و پووڵه دا دێ و ده‌چێ هۆكاری ته‌واوی نه‌خۆشیه‌كانییان ته‌نانه‌ت شه‌ڕه‌كانیشیان! ئاخ شه‌رمه‌نده‌م ئه‌منیش به خۆم دا ڕییام...

مشكی دووهه‌م ورده ورده به‌ر چاوی سپی هه‌ڵگه‌ڕا، خه‌ریك بوو ئاگای له هه‌موو شت ده‌بڕا، ئه‌وه‌ی ده‌ی نووسینه‌وه دوامین ڕسته‌ی ئاوا له سه‌ر نووسین:

"مشكی ژماره یه‌ك و دوو ده‌گه‌ڵ هێندێ له مشكه‌كانی دیكه‌ش مردن و فڕێیان دانه سه‌ر سووزمه‌یه‌ك بۆ ئه‌وه‌ی دوایین لێكۆڵینه‌وه‌ییان له سه‌ر به‌ڕێوه به‌رن و دوایه فڕێیان ده‌نه نێو ئاوه‌ڕۆكان و سێ مشكی سپی دیكه له جێگای ئه‌وان هه‌ڵتوز هه‌ڵتوزییان ده‌كرد...

مشكی سێهه‌م ئاگای لێ بوو كه نووسه‌ره‌كه له باتی یه‌ك نوقته بۆ بڕانه‌وه‌ی چیرۆكه‌كه‌ی چه‌‌ند نوقته‌ی... دانابوو، بۆ ئه‌وه‌ی ئه‌گه‌ر یه‌كی دیكه پێی خۆش بوو درێژه به چیرۆكه‌كه‌ی بدا، ڕێگای لێ نه‌گرێ!...

                                                                                               ناته‌واو‌

ئه‌نجومه‌نی ئه‌ده‌بی شاری مه‌هاباد له ماوه‌ی شازده ساڵه‌ی به‌رده‌وامی هه‌وڵ و تێكۆشانی فه‌رهه‌نگی، ئه‌ده‌بی و هونه‌ری خۆیدا خاوه‌نی چه‌ندین كۆنفڕانس، سێمینار، ئێواره شێعر و ڕه‌خنه و دیالۆگی به نرخ بووه هه‌ر به‌و پێیه جارێكی تر له هه‌وڵ دایه بۆ هه‌ر كام له‌‌م نووسه‌ر و شاعیره كارامه و لێهاتووانه‌ی خۆی كوڕ و كۆبوونه‌وه پێك بێنێ:

خاتوو مریه‌م قازی چیرۆك نووس خاوه‌ن دوو كۆمه‌ڵه چیرۆكی (زینده به گۆڕ، هاتنه ژوور قه‌ده‌غه‌یه)
خاتوو كاڵێ گولابی ئازه‌ر "شه‌ویار" شاعیر خاوه‌ن په‌ڕتووكه شێعری هایكۆ(با "با" چیتر نه‌تانخووسێنێ)
خاتوو زێنه‌ب بابایی خاوه‌ن دوو به‌رهه‌می (نازی، غار گوهر)
خاتوو گوڵاڵه ستاوه‌ند خاوه‌ن سێ په‌ڕتووكی مناڵان (نمه‌نمه‌ی باران و خۆشه‌ویستم گیان له‌به‌ران جوان بناسه و مه‌تروونجه )
خاتوو سه‌حه‌ر مێهره‌بانی خاوه‌ن په‌ڕتووكێك بۆ مناڵان به ناوی (سه‌فه‌ری مێروله وردیله)

هه‌ر بۆیه ئه‌نجومه‌ن داوا ده‌كات له هه‌موو ڕۆشنبیران، نووسه‌ران، ڕه‌خنه‌گران و قه‌ڵه‌م به ده‌ستان وتار و بابه‌ته
ڕه‌خنه‌ییه‌كانی خۆیان له‌سه‌ر ئه‌م په‌ڕتووكه بڵاوكراوانه به‌م ئێمه‌یله‌ی خواره‌وه بنێرن تا ئه‌نجومه‌نی ئه‌ده‌بی بتوانێ له كاتی دیاریكراودا میوانداری ئێوه‌ی به‌ڕێز بێت.
وه رزی خه م - " ساهی"

وه رزی خه م
 

کڕنۆش ‌‌ئه به م بۆ ئاسمان

بۆ ئاو - بـ‌‌‌ۆ خاک - نیشتمان

خۆزگه که هه ردایکی مێژوو

داوێنی به بوونی من ته ر نه بووایه

سا‌ڵه هایه

وه رزی خه مم دووایی نایه

گه رده ست که ویت

ده رزی و به نێک

دمی بووکه بارانه که م  بدرووبایه و

قه ڵه مێکی سپی ناوم له لا‌په ره ی بوونم پاک کردبایه وه

گه ر ده س که وێت

ته نافێکی سوور  سوور

ده فته ری ته مه نم له دار ئه ده م

سنووری هه ناسه کانم ئه فڕۆشم

له ژێر چه تڕێکی ئاماڵ شین

پڕچی گڕیان ده هۆنمه وه

سینه ی خاک په سێوی بێ که سیمه بۆ جه غزی بوونم

تا که ی خوێناوی  وشه

هه ر ئێستاکه شێعڕێک  ڕووا و

دڵۆپێک ماچ ئاوده ری کرد

زه مانێکه

په نجه ره یه ک و  پێنووسێک له باوه شم دا ئه خه ون

ماوه یه که

ڕۆژێ سه د جار

من و گریان

ده ست له مڵان ڕێگایه کی دڕێژ خایه ن

به پێخواسی ده شۆینه وه

له یاد مه که ن

له یاد له که

له یادی شێعڕێکا ناشتتم

ساڵه هایه 

ساڵه هایه

وه ڕزی خه مم دووایی نایه
پاییز - "زانكۆ خه‌لیفه"

 

 



له‌م پاییزه‌ هه‌واڵه دا

چێشتانێک هاوده‌می خه‌یاڵێکم، که‌

داماوتر له‌ ده‌نگی زیقه‌ی تازه‌ بووکێک و

ده‌نگۆتر له هووریای پیاو بوونی کوڕێکه

له‌م بێ چوارچێوه‌ی چێشتاناندا:

کوڕێک، دایکێک، باوکێک و ده‌ ئاکامدا شۆخێک
شوێن:
           هه‌ر شوێن یا مه‌ڵبه‌ندێ ....

           یا خوود له‌ شوێنێک ده‌کرێ چیاش، داریش، زه‌ریاش، لووتکه‌ش ببێت

به‌و مه‌رجه‌ی:
              چه‌ند هه‌نگاو قووڵتر له‌ دڵی ساردی هه‌رد بێت یاکوو نه‌بێت
هه‌ڵبه‌ت، ته‌مه‌نیش بۆی هه‌یه‌ خولیای چرکه‌یه‌کی‌تر بێت
له‌م ئێواره‌ شێعره‌دا، 
گه‌ڵاکان به‌په‌له‌ترن نین له هاتنی وه‌رزه نافه‌رمیه‌کان
شۆخێک هه‌موو شه‌وانی هه‌ینی سێ نووکه لێده‌دا:
1-  پاییز بووکی د‌ێوه‌زمه‌ی خۆرهه‌ڵات نییه‌.   
2-  پاییز سه‌ره‌تایی ڕامووسه‌ فه‌رمیه‌کانه‌.
3-  پاییز ڕاسته‌قینه‌تره‌ له‌ باڵام.

   ئه‌و به‌ درێژایی ڕۆژ شه‌و ده‌نوێنێ و

لایی لایی بۆ ئه‌ستێره‌کانی سه‌ربانیان ده‌کات

کوڕێک له‌ ئۆتۆپیای پیاوه‌تی خۆیدا

سێ جار دایکی له‌ وێنه‌یه‌کی بێ چوارچێوه‌دا ده‌بینێ

 که‌ باوکی باوه‌شی به‌ سه‌ر داگرتووه

پاییز، چ گه‌رمێن و کوێستانێک ده‌کات به‌ گه‌ڵا هه‌مه‌ڕه‌نگه‌کان
بیر که‌وه‌ پاییز
بۆ ماوه‌یه‌ک بیر که‌وه‌ پاییز
باوکێک له‌م به‌ری شه‌قام پێده‌که‌نێ
باوکێک له‌ یه‌که‌مین شه‌قام تێپه‌ڕ ده‌بێ
باوکێک به‌ڵکوو هه‌رگیز تێپه‌ڕ نه‌بێت، پاییز! ...


ستیواڵی شێعری هاوچه‌رخی كوردی له‌ پیرانشار به‌ڕێوه‌ چوو
*ناوی براوه‌كانی فیستیواڵه‌كه‌ راگه‌یه‌نرا
*شه‌ش كه‌س بوونه‌ براوه‌ی خه‌ڵاتی به‌شی ئازادی فستیواڵی شیعری هاوچه‌رخی كوردی و كه‌سێكیش هه‌ر له‌و به‌شه‌دا خه‌ڵاتی به‌رده‌نگانی وه‌رگرت
*خه‌ڵاتی به‌شی تایبه‌ت به‌ شه‌هیدانی سڤیلی 17ی ره‌شه‌مه‌ به‌خشرایه‌ سێ كه‌س
 دوای دوو رۆژ له‌ خوێندنه‌وه‌ی شێعر و لێكۆڵینه‌وه‌ و گفتوگۆی ئه‌ده‌بی، دوانیوه‌ڕۆی رۆژی هه‌ینی 21ی ره‌شه‌مه‌ی 1388ی هه‌تاوی مه‌راسیمی كۆتایی پێهێنان و به‌خشینی خه‌ڵات به‌ براوه‌كانی فستیواڵی شێعری هاوچه‌رخی كوردی له‌ پیرانشار به‌ڕێوه‌ چوو.


له‌و رێو ره‌سمه‌دا له‌ لایه‌ن لێژنه‌ی داوه‌رانی فستیواڵه‌كه‌وه‌ ناوی براوه‌كان راگه‌یه‌نرا:
له‌ به‌شی ئازاد و سه‌ره‌كیی فستیڤاڵه‌كه‌دا: شاعیران عوبێد سورخابی، له‌یلا ساڵحی، كه‌ماڵ ئه‌مینی، ره‌سووڵ سۆفی سوڵتانی، ئازاد محه‌مه‌دیانی و كه‌ریم خزری بوونه‌ خاوه‌نی خه‌ڵاتی شێعری باڵاتری فستیواڵ و، خه‌ڵاتی به‌رده‌نگانی فستیواڵه‌كه‌ش درایه‌ كه‌ریم دافعی (ك.د.ئازاد).
هه‌روه‌ها له‌ به‌شی تایبه‌ت به‌ شه‌هیدانی 17ی ره‌شه‌مه‌دا خه‌ڵاتی به‌رهه‌می باڵاتر به‌خشرایه‌ به‌ڕێزان:
سه‌ید سمایل سه‌ید شوكری، حامید ئه‌مین عه‌شایری و، هه‌رمان وه‌تمانی.
فستیواڵی شێعری هاوچه‌رخی كوردی رۆژانی 20 و 21ی ره‌شه‌مه‌ی ئه‌مساڵ له‌ لایه‌ن ئه‌ندامانی ئه‌نجومه‌نی ئه‌ده‌بی چراوه‌ له‌ پیرانشار و به‌ هاوكاریی ئیداره‌ی فه‌رهه‌نگ و ئیرشادی ئیسلامی و ناوه‌ندی كامپیۆتێری كانی، له‌ هۆڵی شانۆی ئیداره‌ی فه‌رهه‌نگی شاره‌كه‌ به‌ڕێوه‌ چوو. له‌و فستیواڵه‌دا كه‌ به‌ مه‌به‌ستی خوێندنه‌وه‌ و لێكۆڵینه‌وه‌ی شێعری هاوچه‌رخی كوردی و هه‌روه‌ها رێزگرتن له‌ یادی شه‌هیدانی سڤیلی 17ی ره‌شه‌مه‌ی پیرانشار به‌رپا كرا، سه‌دان كه‌س له‌ شاعیر و نووسه‌ر و ره‌خنه‌گرانی كوردستانی ئێران به‌شدار بوون.
دانیشتنی دانی به‌یانی رۆژی پێنجشه‌مه‌ بۆ رێزگرتن له‌ یادی شه‌هیدانی 17ی ره‌شه‌مه‌ی پیرانشار به‌ نمایش كردنی تیزه‌رێكی تایبه‌ت به‌و كاره‌ساته‌ ده‌ستی پێكرد و پاشان له‌لایه‌ن شاعیر و نووسه‌رانی به‌شدار شیعر و په‌خشان و وتاری تایبه‌ت به‌و بۆنه‌یه‌وه‌ خوێندرانه‌وه‌ و نیوه‌ڕۆی ئه‌م رۆژه‌ كۆتایی به‌ به‌شه‌ تایبه‌ته‌كه‌ی فستیواڵ هات.
به‌شی سه‌ره‌كی و ئازادی فستیڤاڵه‌كه‌ له‌ دوو دانیشتنی دوانیوه‌ڕۆی 20ی ره‌شه‌مه‌ و به‌یانیی و نیوه‌ڕۆی 21ی ره‌شه‌مه‌دا به‌ڕێوه‌ چوو كه‌ تێیدا شاعیران به‌ خوێندنه‌وه‌ی شیعره‌كانیان كه‌وتنه‌ پێشبڕكێ. هه‌روه‌ها له‌و به‌شه‌دا چه‌ند وتار و لێكۆڵینه‌وه‌ پێشكه‌ش كرا و مێزگردێك بۆ پسپۆڕانی بواری شیعر رێك خرا. له‌ نێوئاخنی دانیشتنه‌كاندا گرووپی مۆسیقای شه‌ونم چه‌ند پارچه‌یان مۆسیقا و گۆرانی پێشكه‌شی ئاماده‌بووان كرد.
جێی بیر هێنانه‌وه‌یه‌ كه‌ ئه‌نجومه‌نی ئه‌ده‌بیی چرا ئه‌وه‌ سێهه‌م كۆڕی گه‌وره‌یه‌ كه‌ بۆ شیعری كوردی به‌ڕێوه‌ی ده‌بات به‌ڵام ئه‌وه‌ یه‌كه‌م جاره‌ له‌و ئاسته‌ به‌رفراوانه‌دا فستیواڵێكی گه‌وره‌ی شێعری به‌ڕێوه‌ ده‌بات و به‌ گوێره‌ی رای شاره‌زایانی به‌شداربوو فستیواڵه‌كه‌ توانی به‌ ئامانجه‌كانی خۆی بگات و سه‌ركه‌وتنی به‌ ده‌ست هێنا. 

"وه‌رگیراو له سایتی ئه‌نجومه‌نی ئه‌دبی چرای پیرانشار"
بانگه‌وازی ئه‌نیستیتۆی کلتووری و هونه‌ری ئه‌ندێشه‌ی ئه‌حمه‌دی خانی




ئه‌نیستیتۆی کلتووری و هونه‌ری ئه‌ندێشه‌ی ئه‌حمه‌دی خانی بۆ رێزگرتن و یادکردنه‌وه‌ی مامۆستا هێمن کۆڕێک به‌ڕێوه‌ ده‌بات. 
‌له‌ شاعیران و نووسه‌رانی به‌ڕێز داوا ده‌کرێ، وتار یا به‌رهه‌مه‌کانی خۆیان تا رێکه‌وتی 25ی بانه‌مه‌ر بۆ ئه‌دره‌سی ئه‌نیستیتۆی خانی یا ئه‌م ئیمێله‌ بنێرن

ته‌وه‌ره‌کانی ئه‌م کۆڕه‌ بریتیه‌ له‌:

جێگه‌ و پێگه‌ی مامۆستا هێمن له‌ قوتابخانه‌ی شێعری موکریان دا
لێکۆڵينه‌وه‌ی کۆمه‌ڵناسی و کاريگه‌ریی بارودۆخی مێژوويي له چۆنيه‌تی بيچم گرتنی شێعری هێمن دا
به‌راوه‌ردی شێعری هێمن و شاعیرانی سه‌رده‌می مه‌شڕووته‌

ده‌روه‌ستی ئه‌ده‌بی شێعری هێمن له‌ پێناو شێعری ده‌روه‌ست دا

بيوگرافی و گه‌ڕان به دوای لايه‌نه شاراوه‌ و نه‌گوتراوه‌کانی شێعر و که‌سايه‌نی هێمن دا
ئافره‌ت و خۆشه‌ويستی له به‌رهه‌مه‌کانی مامۆستا هێمن دا

خوێندنه‌وه‌ی لايه‌نی جوانی ناسانه، گوتارناسانه، گه‌ڕان به دوای چه‌شنه‌کانی فۆڕم ناسی له شێعری هێمن دا

سه‌­رچاوه‌کانی شێعری مامۆستا هێمن له ئه‌ده‌بی کلاسیک و ئه‌ده‌بی فۆلکلۆر دا

له‌ شاعیران و نووسه‌رانی به‌ڕێز داوا ده‌کرێ، وتار یا به‌رهه‌مه‌کانی خۆیان تا رێکه‌وتی 25ی بانه‌مه‌ر بۆ ئه‌دره‌سی ئه‌نیستیتۆی خانی یا ئه‌م ئیمێله‌ بنێرن
گۆڤاری فه‌رهه‌نگی، کۆمه‌ڵایه‌تی و ئه‌ده‌بی هه‌ژێن له دوای گۆڕانکارییه‌کی به‌رچاو له چوارچێوه و قه‌باره و گڕافیک دا ژماره پێنجی خۆی بڵاو کرده‌وه، مژاری ئه‌م فایله‌ی هه‌ژێن باس له ماده سڕکه‌ره‌کان و ئێعتیاده که هه‌ر کام له نووسه‌ران له ڕوانگه‌یه‌کی تایبه‌ته‌وه له‌سه‌ری دواون، هه‌روه‌ها چه‌ند بابه‌تی دیکه له سه‌ر هه‌ڵه‌بچه، چیرۆک، مامۆستا هه‌ژار له‌م ژماره‌یه‌دا به‌رچاو ده‌که‌وێ. مژاری داهاتووی هه‌ژێن فۆلکلۆری کوردییه.

جێگای سرنجه گۆڤاری هه‌ژ‌ێن به دوو زمانی کوردی، فارسی له چاپ ده‌درێت که خاوه‌ن ئیمتیازه‌که‌ی زانکۆی په‌یامی نووری مه‌هاباده، مودیر مه‌سئوول زانکۆ خه‌لیفه‌یه و سه‌رده‌بیر هوشیار مه‌جیدی یه. هه‌روه‌ها ده‌سته‌ی نووسه‌ران بریتین له: شوانه درێژی، هه‌رمان وه‌تمانی، نادیا سێراجی ئه‌قده‌م، زاهیر سه‌یدی، ئێران قادرزاده و واحید ته‌مرین ئه‌قده‌م.

له‌م ژماره‌یه‌دا ئه‌و ئه‌ندامانه‌ی ئه‌نجومه‌ن ئه‌ده‌بیی مه‌هاباد بابه‌ته‌کانیان به چاپ گه‌یشتووه: : زانکۆ خه‌لیفه، هه‌رمان وه‌تمانی، مریه‌م قازی، لیمۆ ئاوه‌ری، شه‌ویار گولابی ئازه‌ر، هه‌وار خزر زاده، عه‌بدوڵڵا گولابی، عه‌بدولقادر نیازی، جه‌ماڵ ئیبڕاهیمی.
مەمكێك و ماتۆڕێك - کوردستان گولابی ئازه ر

مەمكێك و ماتۆڕێك

بەڵام ئەتۆ هەر چەند جاران پێت گوتبووم سینگم دەهێشێ ،سینگت، نە مەمكت؟

پەتۆكەی لادابوو. سیغارەكەی وەك هەمیشە كە بیری لەو شتە دەكردەوە دەردەهێنا. دایدەگیرسێنێ. نا... نا، هەڵدەستێتە سەرپێ. سیغارەكەی جێهێشتۆ. چۆتە دەرێ. دەست لە سینگم دەدەم. هەر یك دانەیە. مەمكێك. هیچی دیكە. هاتۆتەوە ژوورێ. سیغارەكەی داگیرساندۆ، پەنجەرەكەی كردۆتەوە. دووكەڵەكەی دەرناداتەوە دەرێ.

پێی دەڵیم: بۆ دووكەڵەكەی دەرنادەیەوە؟ ئەو شتە ئەوندەت ئازار دەدا؟

چاویی لە دەرێ بڕیوە. ماتۆڕەكەی درووست لە پەنا تانكێرەكەی راگرتۆ. ئاوڕی نەداوەتەوە.

پێم دەڵێ: ماتۆڕەكەم درووست لە سەری چوارڕاكە ڕاگرتبوو، چراكە سوور ببوو، لە نێوان دوو ماشێنان ڕام گرتبوو، هۆشم هەر لە تەختی 9 لە تەبەقەی چواری بیمارستان بوو. باوڕكە. دەمزانی ئاسنسۆرەكەی خراب ببوو. ئاخە هاتبوومووم گەڕابوومەوە. دەبا بەستەكانم بڵاو كردباوە، پووڵەكەیم ورگرتبوو. چراكە سوور بوو. جێم هێشتبوو. چرا سوورەكەم جێهێشتبوو.

پەتۆكەم بەسەر خۆم داداوە. دەزانم دەڵێ چی.

ئاوڕی داوەتەوە: هێشتاش قسەكانی ئەو دوكتورە ئازارم دەدا. ئاوڕی دەپەنجەرەكە بڕیبوو. دەتكوت باسی پتە گۆشتێكی بۆگەنیو دەكا، سەگبابی پووڵخۆر....

هەمیشە كە باسی ئەو قسەی دەكرد، مستێكی لە كومۆدەكەی پەنا دەستی دەدا. چاوەڕێ بووم دەنگی مستەكەی بێ. بەڵام ئەو شەو زۆر شت وەك جاران نەمابوو. دەنگی هێچ شتێك نەهات.

پەتۆكەی لادەدا. هاتوتەوە نێو جێگاكەی. ئاوڕ نادەمەوە. لە هەستەكانی دەترسام درووست ئەو كاتانەی دە باوەشی دادەبوم. دەمزانی ئەو شتە ئازاری دەدا.

- دەبایە ئەو سێ بەستەم تەواو كردبایە. پووڵەكەییم وەرگرتبوو. لە مەركەزەوە دەستم پێكردبوو. زۆربەی دووكانەكانم كردبوو. ماتۆڕەكەم لە پەنا دووكانی رەحیم راگرتبوو. دەمزانی بێهۆشیان كردبووی. پێیان كوتبووم. دەبایە لە پەنات بام بەڵام پووڵی ئەو بەستانەم وەرگرتبوو. دەبا بڵاوم كردبانەوە. ئەوانیش پووڵیان لێدابوو. دەمزانی كە دەرك دەكەی؟

كەمێك رادەمێنێ. چاوم لێنێ. بەڵام دەمزانی دەستی راستی وەبن سەری داوە، ئەوەشم دەزانی وەك جاران نییە هیچ چێژێكی لێنابات، بۆخۆی نەیدەكوت بەڵام ئەمن ئەوەم هەست پێدەكرد دروست ئەوكاتانەی كە لە باوەشی دەبووم و لە ژێر شۆقی شەوخابەكە چاوم لە چاوی دەبڕی، هیچ چێژێكی نەدەبرد بۆخۆم هەستم پێكردبوو هەر یەك دانە بوو مەمكێك!

دەستی لە بن سەری دەرهێنابوو دەمزانی چیشم لێ دەپرسێ هەر بۆیەش پێش ئەوەی شتێك بڵێ پێی دەڵێم ئا، هەر چەن جاران سینگم هێشابوو. هەر ئەوەندە.

كەمێك بێدەنگ دەبم ئاوڕی وێدەدەمەوە و پێی دەڵێم:

- ئەو نەخۆشێیە هەر وایە، هیچ هێشێكی نێ، غودەكە بۆخۆی بە بێدەنگی هەڵدەدا، هەر ئەوەندە. ئەوەش دوكتور پێی گوتبووم.

چاوێك لە ساعاتی گوشییەكەی دەكا و پێم دەڵێ هیچ رێگایەكی نەمابوو.

هەمیشە كە ئەو قسەی دەكا یەك جوابی دەدەمەوە:

- بۆ هەر شەوانە دەبێ ئەوەت وەبیر بێتەوە؟!

كەمێكی دیكە بێدەنگ دەبم، بەڵام دەبوایە ئەوەم هەر پێگوتبایە.

- بە رۆژیش هەر مەمكێكە! هەر یەك دانە.

بێدەنگ دەبێ، هەمیشە هەر وایە، باڵنجەكەی لە بن سەری دەرهێناوە. وەبەر مستانی دەدا هەر بە یەكجاری لە بن سەری دەرهێناوە.

 

                                             كوردستان گولابی ئازەر

ۆژی چوارشه‌ممۆ ڕێکه‌وتی ۵/۳/۱۳۸۹ی هه‌تاوی ئه‌نجومه‌ن ئه‌ده‌بیی شاری مه‌هاباد له درێژه‌ی کار و چالاکییه‌کانی خۆیدا ئه‌مجاره‌یان شانازی به‌ڕێوه‌ بردنی ئێواره شێعرێکی هه‌بوو بۆ شاعیرانی هاوچه‌رخی مه‌هابادی. له‌م کۆڕه‌دا ۲۳ شاعیر له دوو پاژ دا شێعریان ئاڕاسته کرد که بریتین له:

۱. حاج قادر قادری  "هیوا"
۲. ڕه‌سووڵ که‌ریمی "سووتاو"
۳. سوله‌یمان پیرۆتی
۴. گوڵاڵه ستاوه‌ند
۵. قاسم موئه‌ییه‌دزاده "هه‌ڵۆ"
۶. لیمۆ ئاوه‌ری
۷. هه‌ژار ئیوه‌ر
۸. مریه‌م قازی
۹. غه‌فوور پیرزاده
۱۰. قادر نیازی
۱۱. هه‌وار خزرزاده "شه‌ڤگه‌ش"
۱۲. عه‌بدوڵڵا گولابی "هونه‌ر"
۱۳. شه‌ویار گولابی ئازه‌ر
۱۴. سه‌باح محه‌ممه‌دی
۱۵. تاهیر که‌ریمی "شیوه‌ن"
۱۶. هاجه‌ر په‌رویزنیا
۱۷. ساکار ناسری
۱۸. زانکۆ خه‌لیفه
۱۹. سیامه‌ند بریاجی
۲۰. سۆغرا ڕه‌زگه‌یی
۲۱. که‌ریم ڕه‌سووڵپوور "وریا"
۲۲. قاسم تاباک
۲۳. جه‌لال پوورحه‌سه‌ن

پێشکه‌شکاری به‌رنامه جه‌لال پوورحه‌سه‌ن دوای به خێر هێنانی میوانه‌کان سرنجی به‌شدار بووانی ڕاکێشا بۆ نوقم بوون له دنیای شێعر و هونه‌ر و جوانی. هه‌روه‌ها له سه‌ره‌تای به‌رنامه‌دا په‌یامی ئه‌نجومه‌ن له لایه‌ن به‌رپرسی ئه‌نجومه‌ن ئه‌ده‌بی عه‌لی عه‌بداڵی خوێندرایه‌وه.
و‌ت‌ووێژ

 
و‌ت‌ووێژ له‌گه‌ڵ خودالێخۆش‌بوو سه‌یید عوبه‌یدوڵڵا ئه‌ییوبیانی مه‌رکه‌زی (بڕڕه‌ک)

(1307 ــ1389هه‌تاوی)

هه‌رمان وه‌تمانی ــ مه‌هاباد



ده‌ستم لێ مه‌ده مه‌مڕازێنه‌وه                     برینم کۆنم لێ مه‌کولێنه‌وه

   شه‌وێکی ساردی پاییزی (سێ‌شه‌ممه ڕێکه‌وتی 26ی گه‌ڵاڕێزان 1388ی هه‌تاوی) وێڕای هاوڕێم زانکۆ خه‌لیفه به‌ره‌و ماڵی خودالێخۆش‌بوو دکتۆر عوبه‌یدوڵڵا ئه‌یوبیانی مه‌رکه‌زی که پێشتر هه‌ماهه‌نگی له‌گه‌ڵ کرابوو، به‌ره‌و شه‌قامی وه‌فایی مه‌هاباد وه‌ڕێ که‌وتین، سه‌ره‌ڕای نه‌خۆشی و له‌ش‌ساغ نه‌بوونیان زۆر به گه‌رمی وه‌ری‌گرتین و سه‌میمانه وڵامی پرسیاره‌کانی ئێمه‌یان داوه. هیوادارین خوای مه‌زن ڕۆحیان به به‌هه‌شتی به‌رین شآد بکات.

1.  فۆلکلۆر چییه و ئه‌وه‌ی ده‌که‌وێته نێو بازنه‌ی فۆلکلۆره‌وه چۆن ده‌ناسرێ؟

وه‌رگیراوه،  به مانای زانست"ه‌وه (lore) به مانای عه‌وام و گشت خه‌ڵک و لۆر (folk * واژه‌ی فۆلکلۆر له "فۆلک (
یانی ئه‌و زانستانه‌ی خاوه‌نی وتنه‌کانیان دیار نییه. زبان و فه‌رهه‌نگێک که خه‌‌ڵک قسه‌ی پێده‌کا، وه‌ک ئه‌و گۆرانییانه‌ی به بێ نووسین به سه‌ر زارمان‌دا دێن نه‌ک ئه‌و شێعرانه‌ی شاعیران نووسیویانه و نووسه‌‌ریان مه‌علوومه بۆ وێنه له کوردی‌دا ئه‌و گۆرانییانه‌ی "برایم هه‌لامه" و "حه‌سه‌ن زیره‌ک" ده‌یان وت فۆلکلۆر بوون، ئه‌و فکره‌ی که به‌شی عه‌وامی کۆمه‌ڵگا وه‌ک بازاڕی و نه‌خوێنده‌واری شار و دێهات و... هه‌یه‌تی نه‌ک خه‌واس که که‌سانێکی تێگه‌یشتوو و باسه‌وادی ناوچه‌ن و ئه‌هلی عیلمن، ئه‌شعاری میللی ئی خه‌واس نییه، هه‌روه‌ها زه‌ربولمه‌سه‌له‌کان، تۆ چاو لێکه تا ئێستا هیچ که‌س هه‌ڵنه‌ستاوه بڵێ فڵان زه‌ربولمه‌سه‌له ئی منه! بۆ وێنه له فارسی‌دا دێهخودا که زه‌ربولمه‌سه‌لی کۆ کردوونه‌وه نه‌یکوتووه کێها زه‌ربولمه‌سه‌ل ئی کێیه، ئه‌وانه هه‌مووی ده‌که‌ونه به‌شی فۆلکلۆره‌وه، به گشتی ده‌توانم بڵێم غه‌یری ئه‌و کتێب و نووسراوانه‌ی که ناوی که‌سێکی تایبه‌تیان له سه‌ره به‌قییه‌ی زبان هه‌مووی فۆلکلۆره.

2. ئایا فۆلکلۆر زه‌مان ده‌ناسی یان به ته‌عبیرێکی دیکه ده‌کرێ ئێستا فۆلکلۆر له دایک بێ و بیدعه‌ت حیساب نه‌کرێ؟

* ئێستا که‌سێک قسه‌یه‌کی خۆش ده‌کا، یه‌کی دیکه ده‌یڵێته‌وه و حه‌فته‌یه‌ک ناکێشێ له شارێک‌دا بڵاو ده‌بێته‌وه، ئه‌وه یانی فۆلکلۆر دره‌نگ و زووی نییه، کۆمه‌ڵگا ل حاڵی گۆڕان دایه، من  داتاشینی زبان و واژه به بدعه‌ت ده‌زانم و پێم هه‌ڵه‌یه بۆ وێنه (ده‌ستپێک) به ته‌واوی هه‌ڵه‌یه و ده‌ست‌پێکردن دروسته چوون "پێک" مانای نییه، ئه‌وه کاری هه‌ر که‌سێک نییه، له کوردستانی باشوور کوردییه‌کی غه‌ڵه‌ت ته‌بلیغ ده‌کرێ، ڕادیۆ و ته‌له‌ویزیۆن فاسله‌یه‌کی زۆریان له‌گه‌ڵ خه‌ڵک گرتووه و ئه‌وه ده‌بێ باس بکرێ، حه‌فتا ساڵه له باشوور کوردی ئازاده هێشتا کوردی زانێکی وامان نییه...

3. پێم وابێ له باسی سه‌ره‌کی لامان دا بێینه‌وه سه‌ر باسی فۆلکلۆر ، له کوردی‌دا به تایبه‌ت ناوچه‌ی خۆمان یه‌که‌م که‌س که نرخی بۆ کاری فۆلکلۆر دانا و ده‌ستی به‌م کاره کرد کێ بوو؟

*  یه‌که‌م که‌س من بووم، وایان ده‌زانی کۆکردنه‌وه و پاراستنی ئه‌و شتانه عه‌یبه، زۆر که‌س پێی شووره‌یی بوو پێرێژنێک حکایه‌تت بۆ بڵێ و شتت بۆ بگێڕێته‌وه، من بۆ یه‌که‌م جار مه‌م و زینم له "هه‌باسه‌خڕه‌ی ده‌وه‌‌شاری" (هه‌باسه‌خڕه‌ی کامه‌م) بیست، شه‌وێکی هه‌تا ڕۆژ "هه‌باسه خڕه" نه‌نستووه و هه‌تا مه‌م و زینم پێ ته‌واو کردووه و له لای ماومه‌وه، منیش له ته‌ورێز له ژێر ته‌ئسیری گۆڤاری "سخن" ئه‌و کاره‌م ده‌کرد که "هیدایه‌ت" و "خانله‌ری" شتیان تێدا ده‌نووسی و باس له فۆلکلۆر ده‌کرا و ئه‌وانیش له ژێر ته‌ئسیری ئه‌ده‌بیاتی ئه‌وروپا ئه‌و کاره‌یان ده‌کرد. پاشان "ته‌وفیق وردی" خه‌ریکی ئه‌و کاره بوو، من له گۆڤاری دانیشکه‌ده‌ی ئه‌ده‌بیاتی ته‌ورێز مه‌قالاتم ده‌نووسی و له وێ زۆریان بایه‌خ بۆ ئه‌و کاره‌ی من داده‌نا و یارمه‌تییان ده‌دام "دکتۆر مازیاری نه‌مازی" له وێ بۆ چاپ و بڵاوکردنه‌وه زۆری یارمه‌تی کردم و پێی وابوو په‌ره‌پێدان به زبان و فه‌رهه‌نگی کوردی ده‌بێته هۆی پته‌وبوونی زبانی فارسیش. هه‌روه‌ها "قادری فه‌تتاحی قازی" له پاش من له ته‌ورێز ده‌ستی به کار کرد، من باشم کار ده‌کرد و ته‌حقیقاتی عیلمی باشم له سه‌ر ئه‌و کارانه ده‌کرد، به‌ڵام به داخه‌وه هێنده‌ی نه‌کێشا ڕاپۆڕتیان لێ دابووم و ساواکیان قانع کردبوو که که‌سێکی خه‌ته‌رناکم، هه‌ر بۆیه منیان بۆ ئیسفه‌هان ته‌بعید کرد. له ئیسفه‌هان دوو وتاری تووندم بڵاو کرده‌وه زیاتر پێوه‌ی گرفتار بووم. به یارمه‌تی چه‌ند دۆست خۆم ڕزگار کرد و هه‌ڵاتم بۆ ئه‌وروپا و هه‌روه‌ها په‌نام بۆ "مه‌لا مسته‌فا بارزانی" برد و به پاده‌رمیانی ئه‌و ڕزگار بووم. ده‌وره‌ی دکتۆرام که له پاریس ته‌واو بوو هاتمه‌وه ئێران و بارودۆخی ناله‌بار ئیزنی گه‌ڕانه‌وه‌ی بۆ پاریس پێ نه‌دام. پاش ئینقلاب ده‌سه‌ڵات لێم مه‌شکوک بوو بۆیه سێ مانگان گیرام و پاشان زانیان بێ گوناحم به‌ریان دام.

4. سه‌باره‌ت به ژنانی گۆرانی بێژ به تایبه‌ت ئه‌و کات که ته‌نیا ئێوه به‌هاتان بۆ ئه‌م کارانه داده‌نا بۆمان بدوێن؟

* له سابڵاغێ ئه‌وکات "مه‌نیج حه‌یران" کارێکی کرد که تا ئێستا نه‌کرابوو، لیباسی پیاوانی له به‌ر ده‌کرد و مه‌شڕووبی ده‌خوارده‌وه و گۆرانی ده‌کوت، دایکم که ئینسانێکی پووڵ خۆشه‌ویست بوو هه‌میشه لیره‌ی ده‌دایه و خۆشی ده‌ویست، مه‌نیج حه‌یران ته‌نیا گۆرانی ده‌گوت و "برایم هه‌لامه" و "سووره شه‌ل" له‌گه‌ڵیان ده‌گووت، هیچ شاییه‌ک له سابڵاغێ به بێ مه‌نیج حه‌یران نه‌ده‌گه‌ڕا، شایه‌ران لێی ده‌هاڵان.

5. له کام به‌شی شاری مه‌هاباد فۆلکلۆر ئێستاش وه‌ک جاران زیندووه؟

* ئێلی مه‌نگوڕ ئێلێکن جێی سرنج، ئه‌وانه هه‌ر عه‌شیره‌ت ماونه‌وه، ڕاوێژی زاری تایبه‌تی خۆیان هه‌یه، مه‌نگوڕێک قسان ده‌کا له‌گه‌ڵ دێبۆکرییه‌کان جیاوازه، به‌ڵام دێبۆکری و سابڵاغی و مامه‌ش و به‌گ‌زاده ڕاوێژیان هه‌ر یه‌که، ناوه‌ندی فۆلکلۆری ئه‌سیلی کوردایه‌تی له ناوچه‌دا هه‌ر مه‌نگوڕایه‌تییه. ئه‌وانه عه‌شیره‌تێکن که له کتێبان‌دا باسیان لێ نه‌کراوه، مه‌نگوڕ یانی پیاوێکی به قه‌وه‌ت یان ئینسانێکی زۆر زان، به‌ڵام ئه‌وه‌ش ته‌عبیرێکی عامیانه‌یه له‌و که‌سانه‌ی که ئه‌وانیان خۆش ده‌وێ ده‌نا مانای واژه‌ی مه‌نگوڕ ڕوون نییه به چ مانایه‌که و له کوێ‌ڕا هاتووه. ئه‌وانه عه‌شیره‌تێکن که هه‌میشه گه‌وره‌ی خۆیان هه‌بووه، سه‌رده‌می "ڕه‌زاخانی په‌هله‌وی" کاتێک هه‌ویستیان ته‌له‌فون به نێو ئه‌وان‌دا بۆ سه‌رده‌شتێ به‌رن ئه‌وانه له‌گه‌ڵ شای ئێرانێ به‌شه‌ڕ هاتن و ڕێگای عه‌جه‌مانیان نه‌دا بچنه نێویان، شه‌ڕی "مه‌لا خه‌لیل گۆڕه‌مه‌ری" له سه‌ر جل‌وبه‌رگ بوو و ئیزن نه‌دانی عه‌جه‌مان بۆ نێویان. فۆلکلۆر له نێو ئه‌وان‌دا قه‌ویتره، چوون سوننه‌تی ماونه‌وه، هه‌روه‌ها نێوان مه‌هاباد، بۆکان و میاندواو که محاڵی پێ ده‌ڵێن جێی سرنجه.

6. له کۆتایی‌دا وێڕای سپاس بۆ وڵامه‌کانتان ئه‌گه‌ر وته‌یه‌کتان هه‌یه فه‌رموون؟

* من ئێستا نه‌خۆشم، نازانم تازه ده‌ستم قه‌ڵه‌می ده‌گرێته‌وه یان نا، نازانم چه‌ندی دیکه ده‌ژیم به‌ڵام ئه‌وه‌نده‌ی ده‌ڵێم ئێوه به منداڵه‌کانتان بخوێنن، خوێندن ته‌نیا ڕێگای ڕزگاری ئێمه‌یه. له بابه‌ت فۆلکلۆریش بایه‌خی بۆ دانێن، زبانه‌که ئه‌و جۆره‌ی ده‌کوترێ بینووسنه‌وه، سبه‌ی لۆغه‌تنامه له ڕووی ئه‌و زبانه کۆ ده‌کرێته‌وه. دیسان به خێرهاتنتان ده‌که‌م و مووه‌فه‌ق بن.
چیرۆکێک له کامڕان حامیدی



کامڕان حامیدی ــ مه‌هاباد

چیرۆکی شێعر  

ئەمن بە هەتیوی گەورە بووم، یانی نە دایكی خۆم دیتووە و نە باوكم، هەر بەر لە هاتنە سەر دونیام باوكم نەخۆشێكی پێوە دەنووسێ كە دەبێتە هۆی ئەوەی كە جووت‌لاقی درێژ كات و تەواو بێت، ماوەیەكی كورت پاش بوونی من، دایكیشم بە جێی هێشت‌بووم، رەنگە رازی بەو كارەش نەبووبێ بەڵام بێ‌دەسەڵات بووە هەر وەك ئەو جۆرەی كە بیری لێ‌دەكەمەوە شووكردنی بە باوكیشم لەوانەیە بە ویست و خوازی خۆی نەبووبێت. جا بۆیە قەتی لێ‌دڵمەند نەبووم، پێم وایە ئەو رووداوانە بوونە هۆی سەرەكی ئەوەی كە من تا ئەو رادەیەی هۆگری شێعرم.
ئێستا كە باسی ئەو شتانە دەكەم تەمەنم چۆتە سەر و بەرەو نەمان هەنگاو هەڵ‌دێنم و هەروا بە تەنیا ماوم، بێ‌بەش و تەریك لە هاودەمێك، قەتم نەتوانی زەماوەند بكەم نە ئەوەی كە نەمویست‌بێ، دەڕاستی‌دا بۆم نەرەخسا، لەوانەیە ئەو پرسیارە بێتە ئاراوە تۆ كە قەت ئەوینداریت نەكردووە، ئەی چۆن دەتوانی چێژ لە شێعر وەرگری؟ دەبێ بڵێم ئەمن جارێك هەستم بە ئەوین كردووە ئەویش ئەو دەم بوو كە بۆ ماوەی چەند خولەكان كیژێكی شۆخ و شەنگم بەرامبەر بە خۆم دیت، دڵم بە گرمە كوتای و ئەو هەستەی كە دوایە بۆم دەركەوت ئەوینە، تەواوی جەستەی دەخۆ گرتم، بەڵام بەداخەوە نەمانتوانی پێكەوە بدوێن، ئەو دەتكوت كەڕولاڵە، هەرچەند ئەو كاغەزانەی كە شێعری حافزیان لەسەر نووسرابوو نیشانم دەدا هیچ هەستێكی تێدا نەدەبزاوت و تەنیا سەرقاڵی بە خۆ داهاتن بوو، لەو دەمەوە زانیم ئیتر بەشی من هەر تەنیاییە، هەر بۆیەش هێندەی‌تر گیرۆدەی شێعر بووم، تازە لاو بووم كە چاوم بە شێعرەكانی حافز كەوت هەوەڵێ هیچیان لێ‌حاڵی نەدەبووم و پیتەكان لە پێش چاوم وەك تاقمێك خاڵی رەش و بێ‌مانا دەچوون، وردەوردە گوێم پێیان ڕاهات. خووم پێ‌گرتن، راستە هەوەڵ جار لە برسان بۆ لایان چووم، دوو رۆژ بوو غەیری ئاو هێچم نەخواردبوو، لە برسان سەرم لە گێژەوە دەهات و ئەژنۆم دەلەرزێن، ئەو سەر ئەو سەری دیوەكەم كرد تەواوی كەلێن و قوژبنم پشكنی، بێ‌كەڵك بوو، وزەم لێ‌بڕابوو، لەپڕ پۆلێك كاغەزی نووشتاوەم لەبەر دەمم دیت و لە ژێر وان‌دا چ‌ شتێ شار دراوە، شاڵاوم بۆ بردن و كاغەزەكانم خێرا خێرا لادان بە ئامانج گەیشتم، لەو دەمەوە زانیم ژیانم بە شێعرەكانی حافز بەستراوەتەوە. ئێستا كە بیر لە ژیانم دەكەمەوە، هەست دەكەم ژیانێكی ئارام و خۆشم هەیە تەنیا شتێك ئازارم دەدات ئەویش ئەوەیە كە قەت نەمزانی لە ناو ئەو قەفەسەی كە تەواوی تەمەنم تێی‌دا رابوارد ئەو دوو باڵە شۆڕانەم بۆ چی بوو؟!

ت‌ووێژ له‌گه‌ڵ شاعیری نوێخواز: عه‌بدولقادر نیازی

 
شێعر؛ زمانی ئاشتی خوازانەی گشت مرۆڤەكان

وت‌ووێژ له‌گه‌ڵ شاعیری نوێخواز: عه‌بدولقادر نیازی

ئاماده‌کردنی: شه‌ڤگه‌ش

 

zuxcyh0vopzaupod3brg.jpg

1.  وەك شاعیرێك چ پێناسەیەكتان بۆ شێعر هەیە؟ داخوا باوەڕتان بە پۆلێنكردن شێعری كوردی هەیە؟

زۆر جار وتراوە و منیش دەیڵێمەوە كە شێعر پێناسەیەكی بۆ بەدی‌نەكراوە، هەموو گەورەیی و مەزنایەتیەكەشی لەوەدایە كە بێ‌پێناسەیە، بەڵام ئەوەش نابێتە دەلیلی ئەوەیكە بە بیانووی ئەم ئیقرار و دان‌پێداهێنانە، چاوپۆشی لە خەسڵەتە مەزنەكانی شێعر بكەین. ئەگەر واز لە ڕەشبینی ئەفلاتوونی لە حاست شێعر بێنین ڕەنگە گەلێك خەسڵەتی جوانی وەكوو "پرۆسەی ئیستراتژی زەینی" و " شۆڕشی وشە و زمان" و... هتد بۆ دیاری كەین؛ ئەگەریش بە دیدێكی مێژووییەوە چاوی لێبكەین من پێموایە هەر ئەوەیكە بە درێژایی مێژوو ئەو دەرەتانەی بە زمان و مێژوو نەداوە كە دەستی نەتەوەكان لە هیچ هەڵ‌ومەرجێك بەتاڵ بێ، نیشانەی گەورەیی و زەروورەتی‌بوونی شێعر لە بناغەی مرۆڤایەتی و نەتەوەی بڕواداردا.

بڕواداربوون و بێ‌بڕوابوون بە پۆلێنكردنی شێعر لە بابەت قالب و شێواز و چوار چێوە و فۆرمەوە وێناچی زۆر گرینگ بێ. ئەوەی دیارە و دیتوومانە ئەوە بووە كە شێعر لە بابەت ڕواڵەتەوە خسراوەتە ناو دوو بەرەی "كلاسیك و نوێ" هەر لەو بابەتەشەوە شێعر قسەی زۆر لە سەرە و گەلێك مەكتەب كە پێی ئاشناین، هەر كام بە نۆبەی خۆیان پەلەقاژەی ئەوەیان بووە كە شێعر لەو چوارچێوە دیاریكراوەدا ببەستنەوە كە خۆیان پێناسەیان بۆ كردووە و هەڵگۆستە و هەڵێنجانیان لێی هەبووە، هەڵبەت ئەوەش خۆی هەڵگری زۆر قسە و باس و تاوتوێی‌كردنە بەڵام ڕای تاكەكەسی من كە ڕەنگە هەڵەش بێ هیچ شێعر یا دەقێكی ئەدەبی بە تەواوی ناچێتە ئەو پۆلێنكردنانە كە من و ئێوە باسی لێدەكەین. تەنیا ئەوە كە دەتوانین بڵێن ڕەنگە فەزای زاڵ بە سەر فڵان دەقی شێعری‌دا ئەوەیە یا ئەوی‌ترە. ئەوەش نەك بە سەر تەواوی دەقەكە‌دا، ئەوەیكە شێعر بەردەوام پێوەندی لەگەڵ زمان هەیە و بەردەوامیش تووشی زاوزێكردنێكی ناوەكی و بەرفراوانبوون دەبێتەوە و هەر ئەوەیكە ڕادەی دەست‌ڕۆیشتووی خوێنەر بە سەر دەرك و حەقیقەتی شێعری‌دا هەمیشە ڕێژەیی و دەهەڵكێش و داكێش" نوسان" دا بووە، درووستی ئەو بۆچوونە دەسەلمێنێ. "سارتر" لە جێگایەك‌دا دەڵێ :كرداری نووسین و داهێنان بە بێ‌ڕەچاوكردنی توانایی نووسەر و هێزی خوێنەر بۆ هەڵگۆستە و بەرداشت لە دەق بەستەرێكی نەزۆك و ناكارامەیە. بەرداشتی من لە وتەی سارتر ئەوەیەكە بارتەقای بەردەنگ، دەق وجوودی هەیە و پێویستیشە. كەوابێ ڕادەستكردنی گشتی دەقێكی شێعری بۆ فڵان مەكتەب و ... لە بنەڕەتەوە هەڵەیە.لە بەر ئەوەیكە تێگەیشتن و دەركی زات و نەفسی شێعر ڕێژەییە(نسبی) و ئەگەر بە لووت‌بەرزی من نەزاندرێ سازكردنی حەقیقەت لە شێعردا جیاوازییەكی بەرچاوی لەگەڵ سازكردنی حەقیقەت لە سیاسەت و دەسەڵات‌دا هەیە، ئەویش ئەوەیە بە پێچەوانەی دنیای سیاسەت كە تێی‌دا حەقیقەت بە دەستی خودی سیاسەتوان و دەسەڵات‌دا ساز دەكرێ و دەشسەپێندرێ، لە دنیای شێعردا حەقیقەت لە لایەن، لایەنی بەرانبەرەوە(بەردەنگ) چێ دەكرێ.

2.    تا چەن باوەڕمەند نەبوون بە مەرگی نووسەر لە ناو ئەدەبی سەردەمیانەی كورد بە تایبەت لە بەشی ڕۆژهەڵات وەك خەسار خۆی بە دەستەوە داوە و مەودای نێوان خوێنەر و دەقی زێدە كردووە؟

وەك سەرەتایەك بۆ وڵامی ئەو پرسیارە دەبێ بڵێم : ئەگەر بە دیدی فەلسەفەو تەئویل لە دەق بڕوانین ڕەنگە بەو ئاكامە بگەین كە ئەگەر تێزەكەی «ڕۆلان بارت» واتە " مەرگی نووسەر " بە " غەیبەتی نووسەر " بگۆڕینەوە، زۆریش بێ‌چاووڕوویی من نەبێ، هۆیەكەشی ئەوەیە كە زۆر جار خۆتێهەڵقوتاندنی خوڵقێنەر دەدەق‌دا بەو شێوەیەی كە خۆی لە ڕەهەندی وشە و ڕستە و ڕێكەوەنددا شوێنێك بۆ حوكم‌دان و ڕەنگە زۆرجاریش قەزاوەتی زەق و بەرجەستەی خۆی دەدۆزێتەوە، ڕاستەوخۆ خوێنەر هان دەدا كە لە بەستەرێكی تایبەت و لە پێش‌دا دیاریكراودا بڕوا، ئەوەش نەك لە بەستەری گشتی دەق‌دا، زۆر جاریش وا هەیە كە بەم شێوەیە نییە و نووسەر هەر لەو دەقەهدا لە بەخۆ وەرگرتنی وەها خەسلەتێك خۆی پاراستووە بەم پێیە خوڵقێنەر لێرەدا نامرێ بەڵكوو غەیبەتی هەیە. زۆرجاریش قەزاوەتێكی نادرووستی خوێنەر باوەڕمەندنەبوونی بە "مەرگی نووسەر " سەلماندووە بەم چەشنە كە دەقی بە پێی ئەو ناسیاوییە هەڵسەنگاندووە كە خۆی لە سەر كەسایەتی نووسەر هەیبووە.  شتی وا لە خۆشم ڕووی داوە خوێنەر دیتوویەتی كە مەسەلەن من نوێژ دەكەم یا ڕۆژوو دەگرم ڕێك و ڕاست دەڕەخنە لە شێعردا كوتوویەتی كە چونكە فڵان كەس نوێژ دەخوێنێ یا ڕۆژوو د‌ەگرێ كەوایە شێعرەكەشی مەزهەبییە و بە پێچەوانەوە ... لە حاڵێك‌دا كاركردی وشە لە هەر شێعرێك‌دا و شێوەی ڕوانینی خوڵقێنەر بۆ مژار و وشەكان "مەرگی نووسەر " بە تەواوی پاساو و "موجە" دەكا.

بەش بە حاڵێ خۆم ئێمە لە بەكارهێنانی " مەرگی نووسەر "ش‌دا تووشی جێگۆركێیەكی نەخوازراو بووین . هۆیەكەشی ئەوەیە كە لە نێو ئێمەدا ـ ئێستاشی لەگەڵ بێ ـ شاعیر تەنیا بە شاعیر ناسراوە نەك بە نووسەر ، و چیرۆكنووس و وتارنووس و نووسەری بەشەكانی تری ئەدەبی ئێمە بە " نووسەر " ناسراون.

لە بابەت باوەرمەندنەبوونیش بەم مژارە، زێدەبوونی مەودای نێوان خوێنەر و دەق ، دەتوانم بڵێم كە لە بەرەوڕووبوونەوە لەگەڵ« مەرگی نووسەر» وێڕای ئەوەی نەمانویستووە یان نەمانتوانیوە مێژوو و پێشینەی تایبەت بە خۆی لێكدینەوە و هاوكات لە دامەزراندنی وەها تیۆرێك لە نێو ڕەخنە و لێكۆڵینەوەكانیشمان‌دا تووشی ئاڵۆزی و كۆپی و جەعلی چەمك و واتا بووین. جۆرێك كە تەنانەت لە ڕێگای وەرگێڕانێكی ڕووكەشیانە و لاوازی زمانی‌دا بۆمان دەردەكەوێ كە مەودامان لەگەڵ سەرچاوە‌ی سەرهەڵدانی تیۆرەكان بە شێوەیەك زۆر بووە كە نیزیكبوونەوە لێی بێ‌گومان ئەگەر مەحاڵ نەبێ زۆر سەخت و دژوارە. پڕمەترسی‌ترین زەبریش لەم بەستێنەدا وەشاوەتە سەر كارئامە‌ترین خشڵەتی واتایی زمان واتە پێكهاتەی دەروونی و حەقیقییەكەی. ڕادەی شوێندانەری ئەو خەسارەش جۆرێك بووە كە خوێنەر و ڕەخنەگر و لێكۆڵەڕی ئێمە بەردەوام پتر لەوەی كە لە دەق‌دا بە شوێن نیاز و خوازەكانی خۆی‌دا بگەڕێ حەولی داوە پێناسەیەكی لە پێش‌دا دیاریكراو و سنوورداری خۆی و بەر لە خۆی باسكراو بە سەر دەق‌دا بسەپێنێ. كە ئەوەس بە هێزترین بەڵگەیە كە ئێمە نەمانتوانیوە لە زمانیش‌دا بە خۆدئاگایی و وریایی بگەین و كار لە زمان بكێشین. زۆر جار ئەو بەرداشتە ڕووكەشیانە لە دەق و مۆدێرنیتە و ئەدەبی سەردەم، و مەرگی نووسەر و تەنانەت لە دایكبوونی خوێنەر بۆتە هۆی بێ‌بایخ‌بوونی نووسەر و دەق و چوونە ژێر پرسیار و تووشی قەیران‌بوونی واتا و ناوەڕۆك. پێموابێ هەموو ئەو خەسارانەش سەرچاوەی لە بەكارهێنانی نابەجێی كاركردی زمان گرووتە. كاتێ ئێمە هێشتا لە پانتای بەرفراوان و تژی لە پۆتانسییەلی زمان‌دا كە بەستێن و هەوێنی گشت پێوەندی و زانایی و شارەزاییەكانی مرۆڤە، بەو خۆدئاگایی و كەماڵە ڕێژەییەش نەگەیشتووین. كەلك‌وەرگرتن لە شێعر و دەقی ئەدەبی بۆ خزمەت‌كردن بە كۆمەڵگا و بەستەرەكانی كۆمەڵناسی و ڕوانناسی و فەلسەفە، چاوەڕوانییەكی نالۆژیكییە، پێمان خۆش بێ یا ناخۆش ئەدەبی ئێمەو بەرداشت لێی زۆر جار نەیتوانیوە خۆ لە بازنەی زەوقی‌بوون و حیزبی‌بوون دەرباوێ، ئەوەش بۆتە هۆی ئەوەیكە شێوازی هەڵس‌كەوت لەگەڵ تێۆرەكانی وەك " مەرگی نووسەر " و باقی تر بەشێوەیەك بێ كە ئاكامەكەی جگە لە نەزۆكییەی سیستماتیك و میكانیزەكراو زیاتر چی تر نەبووە . ئەو ڕەوتەش بێ ئەوەێ ڕەخنەگر یا بیرداڕێژێك بتوانێ بە ئاكامی بگەیەنێ بەداخەوە هەر درێژەی هەیە.

3.     بەڕای ئێوە ڕەساڵەتی شێعری كوردی لە سەردەمی ئێستادا چییە و لە لایەكی ترەوە گوتاری زاڵ بە سەر شێعری ئەمرۆی كورددا چییە؟

شك لەوەدا نییە كە شێعر وێڕای وەیكە هونەرێكی بەرز و پیرۆزە، ڕاستەوخۆ فاكتۆرێكی كۆمەڵایەتیشە، سەربەخۆ بوونی شێعر لەو سەردەمەدا و هەروەها لە ڕابردووش‌دابەرهەم و لێكەوتەی ئەو خودئاگاییە بووە كە پەلەقاژەی گەیشتن بە ڕەها بوون و ئازادی(نەك بە تەنیا ئازادی سیاسی) تێێ‌دا بەدی‌ كراوە. نكۆڵی لەوەش ناكرێ كە ئەو پەلەقاژەیە پێوەندییەكی ڕاستەوخۆی لەگەڵ بنەڕەت و پرەنسیبە سەرەكییەكانی كۆمەڵگا هەیە. سەرەڕای ئەوانەش وێدەچێ كە شێعر دژایەتی لەگەڵ ئەو هێزو دروشم‌گەلە هەبێت كە بە سەر فەزای كۆمەڵگادا زاڵن، هەر ئەوەش بۆتە هۆی ئەوەیكە لە سەرەتای سەرهەڵدانە كۆمەڵایەتییەکانەوە تا سەرگرتنی حكومەتە تۆتالیتەر و دیكتاتۆرییەكان، لە پانتا و حەجمێكی قورس و بەرفراوان‌دا چاوەدێری و كۆنترۆڵ بە سەر هۆنەر بە گشتی و شێعر بە تایبەتی‌دا كراوە. ئەو زەخت و گوشارەش هۆیەكەی ئەوە بووە كە شێعر لە بەستەر و بەستێنە‌دا هەم خوڵقێنەری پرسیار بووە و هەم ورووژێنەر. ئەگەر تۆزێك ڕەشبینانە لێی بڕوانین بە گوێرەی ئەوەكە لەو سەردەمە‌دا كە مرۆڤ لە بری هەموو چەمكەكانی وەك تكنۆلۆژیا، ئایین، فەرهەنگ، سیاسەت، ئابووری و حیزب و... بێنێتە ژێر خزمەتی خۆی بە پێچەوانە خۆی چۆتە ژێریان و خزمەت بە گشتیان دەكا. ئەوەش وای كردووە كە مرۆڤی ئەوڕۆ لە باری ڕەوانناسییەوە تووشی سەلێشێواوی و سەر خۆردەگی‌یەكی كۆمەڵایەتی بووە و زۆرججاریش بەو ئاكامە گەیشتووە كە حەولەكانی بە هیچ كوێ ناگا. دە ڕوانناسی كۆمەڵایەتی‌دا ئەم خسڵەتەی مرۆڤ بە " درماندگی اموختە شدە" نێودێر كراوە.كەوابێ شێعری سەردەم لەو خسڵەتە كۆمەڵاییەی وا باسمان لێكرد دەبێ خۆی دوورە پەرێز كاتەوە و ئەگەر هیچ ڕەساڵەت و كاركردێكیشی بۆ بەدی‌نەكرێ لانیكەم ئەوەندەی لە دەست بێ كە ئەو شێوە ژیانەی مرۆڤ، شیاوی تەحەموول‌كردن بكا.یا ڵانیكەم لەگەڵ پرسیار و ئاناتۆمی و ڕەخنە بەرەو ڕووی كاتەوە.

بە درێژایی مێژوو شێعر بەرهەمی تێكۆشان و بێگاری ڕووح بووە هەر كاتێ ڕووحی مرۆڤ تووشی ئاڵۆزی ووشە پڕیوی بووبێ شێعریش وەك فاكتێكی كۆمەڵایەتی بوونی خۆی سەلماندووەو ئەوەش كاتێ هاتۆتە بەرچاو كە ڕاستەوخۆ ئامژەی كردبێتە سەر پێوەندی ڕساڵەت و ڕاندۆمانی خۆی و ڕادەی شوێن دانانی لە سەر بەستەرە كۆنكرێت و هەست پێكراوەكانی كۆمەڵایەتی. ئەوەش بڵێن كە كۆمەڵایەتی بوونی شێعر بەو هۆیە نییە كە ناوەڕۆكە ماددی و فیزیكییەكەی لە كۆمەڵگا وەردەگرێ بەپێچەوانە تەنیا هۆیەكەی ئەوە بووە كە شێعر بەرەو ڕووی كۆمەڵگا دەبێتەوە و هەڵوێستی لە بەرانبەردا دەگرێ. شێعری سەردەم لە بڕی ئەوەیكە خۆی بخاتە ناو چوارچێوەی ئەو نۆرم و فەزاگەلە نیگەتیڤەی وا بە سەر پانتای كۆمەڵگادا تەڕاتێنێتی دەبێ بە شێوازێكی ڕووخێنەرانە و ئیجابی‌دا، هەڵس و كەوتی لەگەڵ بكا. بە ڵاڕێ‌دا چوونی باری كۆمەڵایەتی شێعر سەرچاوەی لە پێچەوانەی ئەو دیدە وەرگرتووە، پاكتاوكردنی ناوەڕۆكی شێعر لە ئایدیالۆژیا و ئەو هەڵگۆستە بەرچاوتەنگانەی وا ڕەگاژۆی كردۆتە بیچینەی بایەخەكانی مرۆڤایەتی، ڕەساڵەتی شێعر وئەدەبی سەردەمە. خۆدوور خستنەوەی شێعر لە كۆمەڵگایەك كە لە ساكارترین شكڵ و نموودی خۆشی‌دا هێشتاش چاوەڕانی بەرهەم‌هێنانی ژیانی بۆۆ مرۆڤ لێ‌دەكرێ، بە هیچ شێوەیەك پاساو ناكرێ. لانیكەم تا ئەو كاتەی كە لە پرۆسەیەكی درێژخایەن‌دا كۆمەڵگا دەست لە خۆڕووخاندنی خۆی هەڵگرێ. ڕەنگە ئەو كات بتوانین گەشبین بەوە بین كە شێعر تا ئەو كاتە ژیان و ڕەوتی خۆی مسۆگەر دەكا كە پاڵنەرێكی نیگەتیڤ و سەلبی (محرك)لە بەرامبەر خۆی‌دا بدۆزێتەوە بۆ درژایەتی‌كردن و ڕووخاندنی .

لە بابەت گوتاری زاڵ بە سەر شێعری ئەمڕۆی كوردی‌دا دەبێ بڵێین كە لە زۆربەی شێعرەكانی ئەوڕۆدا گوتاری زاڵ گوتارێكی تەوسیفی و شەرحدانە. بۆی هەیە ڕۆچنەیەكی عەقڵانیشی بە خۆوە گرتبێ بەڵام تەنیا بە تەوسیفو ناساندن و شەرحی باروودۆخ بواری ڕەخنە بە مەزەندەی خۆی بەرئاوەرد ناكرێ. بۆ نموونە لە زۆربەی شێعرەكانی ژنان‌دا گوتاری زاڵ ئاماژە دەكاتە سەر تووند و تیژی و گرفتەكانی پێوەندیدار بە ژن و... و زۆر جار دووپاتەی ئەو قەیران و ئاریشە كۆمەڵایەتییانەی لە نێو ئێمەدا هەن. بێ ئەوەی پاڵی وەپاڵ كاناڵێكی ڕەخنەیی لەو بەستەرە دابێ. ئێمە هێشتاش لە كۆمەڵگایەك‌دا دەژین كە تێی‌دا لە سەر، سەرچۆپی شەڕەگەڕەك ساز دەكرێ و سەد شتی لەو شێوەیە... . لە ڕێگای ڕەخنە و پێداچوونەوە و دانانی شێوازێكی تر لە خوێندنەوە و قەڕائەتمان لە چەمكەكان ڕەنگە نەتوانین فەزایەكی پڕ بە دڵ و خوازەكانی خۆمان ساز كەین بەڵام لانیكەم دەرەتانی ئەوەمان دەبێ بە نیهادینەكردنی فەزای ڕەخنە لە شێعر و ئەدەبەكەمان‌دا ئەوەی دەمانهەوێ بە ئاواتی بخوازین .

4.    ئەم گوتارەی كە وا بە ڕای ئێوە بە سەر دەق و بەرهەمگەلی ئەمڕۆدا زاڵە، تا چەن بۆ پێكانی ئەم ڕەساڵەتە كە وەك شاعیرێك دەیخەنە ئەستۆی شێعری كوردی، هەنگاوی ناوەتەوە؟

هەر وەك باسم لێكرد گوتاری زاڵ بە سەر شێعری ئەمڕۆدا گوتاری تەوسیف و ناساندنە و ئەوەش بەواتای ڕەفزكردنەوەی وەها گوتارێك نییە لە لای منەوە. دەمهەوێ بڵێم كە شێعری ئەمڕۆ (لانیكەم ئەوەی دەیبیسین و دەیخوێنینەوە ) پتر لەوەی تەقەلای ئانالیزە و ڕەخنە و پڕۆتستۆ (اعتراض) و مەدەنییەتی بە خۆوە گرتبێ، سەرقاڵی تەوسیف و شەرح و ناساندنی ئەو حاڵەتانە بووە كە لە نێو زەینییەتی تاكە كەسی شاعیردا ڕوودەدا، هۆیەكەشی دەگەڕێتەوە سەر ئەوەیكە ئێمە لە لایەكەوە ناساندن و ڕەخنەمان وەك یەك بەرئاوەرد كردووە و لەلایەكی تریشەوە لە بەر ئەوەیكە كارێكمان بۆ خۆ جێیی‌كردنی و خۆماڵی كردنی تێۆرەكان نەكردووە لە باری تێۆرییەوە تا خوا حەز دەكا بێ‌هێز و نەدارین. تەنیا پاڵپشتمان، سنوورداركردنەوەی گۆڕەپانی شێعر و ئەدەب و سیاسەتمان بووە بەو تێز و تێۆرانەی كە بە شێوەی هەڵقڕتاو دەناو ڕەخنە و لێكۆڵینەوەكانمان‌دا كەلكمان لێوەرگرتوون، دیسان دەیڵێمەوە كە زۆر جار ئەوەش ڕەنگە بارێكی عەقڵانی بە خۆوە گرتبێ بەڵام عەقڵانییەتی كارئامە لە شێعر و هەر چەشنە دەقێك‌دا بە گوێرەی ئەوەی ئێمە ئەوڕۆ پێویستیمانە عەقڵانییەتی ڕەخنە و پرسیار و ورووژاندنە نەك تەنیا ناسناندن و تەوسیف. هەوچەن ئەو باسكردن و تەوسیفە لە جێگای خۆی زۆر بەرز و مەزن بێ بەڵام بە ڕای من شێعر و دەقی ئەمڕۆ ناچارە لەوەیكە دەلاقەیەكی ڕەخنەیی و نوێ بۆ خۆی بكاتەوە. بەم شێوەیە بەر بە دووپات و چەن‌پاتبوونەوەی ئەو گرفتانەش دەگیرێ، كە لە‌ نێو ئێمەدا ڕوو دەدەن. نازانم بە دمهەراشی یا دوگم‌بوونی من دەزاندرێ (قەزاوەت بە خوێنەرە) ئەگەر لە جیاتی ئەوەیكە بۆ كونسێرتێكی سێ ڕۆژەی برایم تاتلێس وموعین و... و دوو میلیۆن دۆلار بدرێ و ژنێكی كورد بە سینگ و بەرۆك و نێوكی ڕووتەوە لە پێشیان سەما بكا*، بێین و لە ڕێگای دەقێك‌دا ڕەخنە لەو حاڵەتە بگرین لەوەزیاتر كە هەستی بە خۆدا چوونەوە و بەرپرسایەتی و دەروەستبوون بۆ نووسەر و خوێنەر و كۆمەڵگا وساز دەكا چ ئاكامێكی تری لێدەكەوێتەوە؟! ئایا بەرهەمهێنانی ئەو هەستە لە ڕێگای دەقێكی شێعری و ڕەخنەیی و خەسارناسانە ئاكام و دەرئەنجامێكی خراپە؟!

5.   پێوەندی نێوان خوێنەر و دەقێكی ئەدەبی بە چ شێوەگەلێك پێك دێ و كام یەك لەم شێوازگەلە دەرفەتی بزاڤی خوێنەرانی تر لە ناخی دەق‌دا ئەكتیڤ‌تر دەكا؟

باوەڕ بەوەكە ئێمە بۆ تەحەموول و تۆلێرانسی ژیانیش بێ پێویستیمان بە شێعر هەیە بە هیچ شێوەیەك گوتارێكی ئایدیالۆژیك نییە . هەر بۆیە ئەگەر بە وردی بڕوانین پێویستی بە شیعر لانیكەم لە نێو زۆرینەی جەماوەردا كەم و زۆر هەستی پێكراوە، ئەو هەست پێكرانەش سەرچاوەی لەو شێوازە بنەڕەتییانە گرتووە كە لە پێوەنی نێوان خوێنەر و دەق‌دا كەم و زۆر شكڵی گرتووە و ڕەنگە زۆر جار توانایی و پۆتانسییەلی ئەوەشی تێ‌دا بە دی بكرێ كە لە لایەن خوێنەر، باری نۆستالۆژی و مێژوو و فەلسەفە و ڕەوانناسی و كۆمەڵایەتی (هەر خوێنەرێك بارتەقای هێزی ئانالیزی خۆی ) تێ‌دا دەستنیشان كرێ.

بیركردنەوەی و ڕۆچوون دەناخی فەرایەندی شێعر دا لە لایەن خوێنەر بە دڵنیاییەوە هاوڕایی و هاوئاهەنگییەك لە بەینی خوێنەر و دەق‌دا ساز دەكا كە خوێنەر بتوانی ڕاگوێزی بەستەرەكانی تری كۆمەڵگای بكا و توانیی سڕینەوەی وەها پێوەندییەكی بە هێز ڕەنگە لە لایەن هیچ لایەنێكەوە بەدی نەكرێ لە بەر ئەوەیكە باری پراكتیكی و كردەیی شێعر هەڵگری زەبرێكی قورس و بە هێزە كە كت‌وپڕ دەوەشێتە سەر كۆمەڵگای شیاوی ڕەخنە لێگرتن. ڕادەی شوێن‌دانانی وەها زەبرێك ــ ئەگەر بە درووستی و بە مەزەندە كەلكی لێوەرگیرێ ــ پێوانەكانی پێوەندی نێوان دەق و خوێنەر دیاری دەكا. بەتاڵ‌كردنی شێعر لە تەبلیغ و فتوا و حوكم و قەزاوەتی بێجێ‌وڕێ لە سەر فەزای كومەڵگای كوردەواری، ئەو شوێن‌دانانە و ئەكتیڤ‌كردنی جم‌وجۆڵ و بزاڤی خوێنەری لێدەكەوێتەوە و لە جێگای خۆی‌دا زۆر شیاوی سرنج و تێفكرینە.

6.  خوێنەری كورد تاكوو چەن توانای خوێندنەوی دەقێكی ئەمڕۆی هەیە و بەگشتی ئاگاداری خوێنەران بە سەر دەروونناسی پێكهاتەی كۆمەڵایەتی چلۆن دەتوانی دەرەتانی زەینی و زانستی خوێنەر لەناو دەق‌دا بەرجەستەتر بكات ؟

توانایی خوێند‌ەوەی دەقێكی ئەمڕۆیی لە لایەن هەر خوێنەرێك بێ‌گومان لە ڕێگای پێوەندی‌گرتنی ئەو لەگەڵ سروشتی كەسایەتی و كۆمەڵایەتی و ڕادە و شێوازی هەڵس‌وكەوتی خۆی لەگەڵ كۆمەڵگا بەدی دەكری. توانایی كردنەوەی ڕەمزە شێعرییەكان یا تەنانەت شێوازی بەرەوڕوو بوونەوەش لەگەڵیان، ئەركێكە كە خوێنەر بەر لە خۆێندنەوەی شێعر و دەقێكی ئەدەبی خستوویەتە ئەستۆی خۆی. دەمهەوێ بڵێم كە وەك چۆن جەریانی بەرهەمهێنانی زەینی و هزری و زانستی لە پانتای دەقێك‌دا بوونی هەیە هەر بەم شێوەیەش لایەنی بەرامبەر بەوە واتە جەریانی دەكارهێنانی وەبەرچاو دێ. گرینگ ئەوەیە خۆماندووكردن و نیهادینە كردنی پێوەندی نێوان ئەو دوو تەوەرە كە تەواوكەری یەكترن لە لایەن خوێنەرەوە تا چ ڕادەیەك بایخی بو دادەندری. بێ‌شك بۆ ئەو مەبەستە و خوێندنەوەی دەقێكی ئەمڕۆیی، خوێنەریش دەستی ئاوەڵایە و بەسەر كەرەسەكانی خوێندنەوە‌دا دەتوانێ ڕابكا وشرۆڤە و تاوتوێیان كا. ڕەنگە یەكەم هەنگاو بۆ بەرئاوەرد كردنی توانایی خوێندنەوە دەقێك ئەوە بێ كە خوێنەر بگاتە ئەو قەناعەتە كە ئەو دەقە نەك هەمیشە بەڵام زۆر جار خاوەنی سەنتەر و ناوەندێكی فانتازی و لوكسە، بە گوێرەی ئەوە چەند ئەركی قورسی ڕەوانناسی دەكەوێتە سەر شانی خوێنەر؛ ئەویش ئەوەێكە كەۆ خوێنەر بۆ هەڵس‌وكەوت و دەرخستنی دەرەتانی زەینی و زانستی خۆی بە هیچ شێوەیەك نابێ بوار ئەوە بڕەخسێنێ كە دەقی ئەدەبی و تكنیكەكانی خوێندنەوە لێك هاوێر بكا. بە بڕوای من ئەركێكی تر كە دەكەوێتە سەر شانی خوێنەر ئەوەیكە كە بەو دەرئەنجامە بگا كە دەقێكی شێعری بە هەمان ئەندازە كە چێژ دەبەخشێ دەبێتە هۆی تەشویق و دنەدرانی خوێنەر بەرەو سازدانی بوارێكی زەینی و زانستی و لۆژیكی، كەوابێ  ئیدارەكردنی دەق لە لایەن خوێنەر بۆ ساز بوونی وەها سیستمێك ئەركێكی ترە كە خوێنەر پێویستە دەروەستی بێ. وێڕای ئەوەش ڕەنگە ئەگەر قایل بە‌وە بین كە هیچ دەقێكی شێعری لە كاتی خوێندنەوەدا خوێنەر سەرەڕۆ و وەیلان و بەرهەڵدا ناكا، خوێنەریش لانیكەم لە سیكلیكی زەمانی‌دا زۆر ئاسایی دەتوانێ بەش و شوێنێ ڕاستەقینەی خۆی لە جەریانی دەق‌دا بدۆزێتەوە.

7.  بێگومان ئەم چەن پرسیارە تەنیا رۆچنەیەكن بۆ كردنەوەی دیالۆگی زیاتر و باش‌تر، لەگەڵ ئێوەدا و هەر بە ئەوەندە كۆتایی نایەتەوە، بەڵام دوا وتەتان _لەم یەكەم دیمانەیەدا لەگەڵ ئێوە_ چییە؟

وێڕای سپاس و پێزانین بۆ ئەوەی ئەو هەلەتان بۆ من ڕەخساند. لە كۆتایی ئەم وت‌وێژە‌دا دەمهەوێ بڵێم كە ڕەنگە كانیاوی مەعریفی مرۆڤ لە خۆی و دەورووبەری لە دوو شوێن زیاتر سەرچاوە ناگرێ،1. بنەمای هەست و هۆنەر. 2. بنەمای لۆژیكی و زانستی. لێرەدا كارێكمان بە بەشی دوو نییە و  پێویستیشمان پێی نییە بەڵام لە بارەی بەشی یەك‌دا دەبێ بڵێین كە بە گوێرەی بنەما و بنەڕەتە فەرهەنگی و مێژوویی و جۆغرافیاییەكان، بنەمای هەست و هۆنەری مرۆڤ بە تایبەت لە حاست شێعردا جیاوازە. بە واتای ئەوەی كە لە چوارچێوە و ساحەتی بەرهەمێکی هۆنەری (شێعری‌)دا خوڵقێنەر پتر لەوەی بە نیازی سەلماندن و داسەپاندن و گەیاندنی بەردەنگ بە دەرئەنجامێكی تایبەت بێ حەولی ئەوە دەدا كە لە سەر چەن چەمك و بابەت بە قەناعەتی بگەیێنێ. هەڵبەت ڕووی ئەو بۆچوونەش لە زۆر لایەنەوە خوێنەر و بەردەنگە كە بەدۆزینەوەی ئەو فاكتانەی كە وا تەنیا بە شێواز و تكنێكی هۆنەری پێناسەیان بۆ دەكرێ( و لۆژیك و زانست لە بەرامبەریان‌دا بێ دەسەڵاتن) ئەركی خۆی لە خوێندنەوەی شێعر یا بەرهەمێكی هۆنەری‌دا دیاری دەكا.

ڕادە و شێوازی دیاریكردنی وە‌ا ئەركێكلە لایەن خوێنەر و بەردەنگ، هۆنەری‌بوون یا نەبوونی بەرهەمێكی ئەدەبیش لای ئەو دیاری دەكا. بێگومان ئەوەش پێوەندییەكی ڕاستەوخۆی لەگەڵ باری جوانیناسی و كەشف و ئەو تاوتوێكردنانە هەیەكە دەكەوێتە سەر شانی دەقێكی ئەدەبیبە تایبەت شێعر. هەموو ئەوەێ تا ئێرە وترا دەمانگەیێنێتە دوو پرسیار ئەویش ئەویكە شێعر دەبێ خزمەت بە چی بكا و دەخزمەت چی‌دا نەبێ؟ ئەگەر ئەوەی وەک پێشەكی بۆ ئەم پرسیارە وترا بیخەینە ناو بەستەرێكی كاربووردییەوە زۆر بە ئاسانی ڕێی ئەوەشمان بۆ خۆش دەبێ كە بڵێین كە یەكێ لەو بوارانەی كە شێعر خۆی تێ‌دا دەدۆزێتەوە بواری جوانیناس خۆیەتی، بە واتی ئەوەیكە هەم دەبێ لە خزمەتی جوانی‌ دابێ و هەم خوڵقێنەر و لانیكەم ئاراستەكەری جوانی بێ. بۆ پاساوی ئەوەش ناچارین بڵێین كە ئەوە لە لایەكەوە پێوەندی لەگەڵ بنەڕەتە عەقڵانییەكانی مرۆڤ هەیە، لە لایەكی دیكەشەوە سە‌رچاوە لە مێژووی سەرهەڵدانی شێعر و ژیان و ڕەوتی ئەوەوە دەگرێ، ئەو بۆچوونەش جگە لەوەیكە خۆی پرسیارێك ئاراستە دەكا سەبارەت بە شێعر و تێگەیشتن لە زاتی ئەو، ڕاستەو خۆش ئەركێك دەخاتە سەر شانی خوێنەر و بەردەنگ كە بە لێكۆڵینەوە بە سەر دەق بتوانێ لە ڕوویكردێكی جوانیناسانەشەوە بگا بە هەندێ تەجرووبە و ئەزموون بێ ئەوەی بتوانێ كاركردێكی ( موبتەزەل ) و ناساغ بۆ شێعر دیاری بكا.

بە پێی ئەوە ئەگەرچی مافی ئەوەمان نییە كە لە ژێر دەمامكی دا‌هێنان و نوێخوازی و ... شێعر لە مانا و واتا بەتاڵ بكەین بێگومان مافی ئەوەشمان نییە كە بە ناوی ڕەخنە لە شێعر و لە ژێر دەمامكی ئەو و ڕەخنەی بێ‌جێ و بێ‌سەرەوبەرەدا قۆڵ لە خوڵقاندنی هەندێ ڕەخنە و بۆچوون داماڵین بۆ ڕووخاندنی بنەماكانی شێعر و ڕەخنە و لێكۆڵینەوە.

ئەگەر بێت وەها بەستەرێكیش  بۆ شێعر و ڕەخنە دیاری بكەین. بێ‌گومان بێ هیچ بێنەوبەرەیەك هۆی ئەم خەسارە، نەبوون و نەزۆك‌بوونی بیركردنەوە و هزر و ئەندێشەیە لە لایەكەوە ولە لایەكی‌تریشەوە هێژموونی و دەسەڵاتدار بوونی وەها نەبوونی و نەزۆكییەكە كە بەردەوام لە ناوڕەخنەكان‌دا خەریكە تەشەنە دەكا . هەر وەك مەعریفە و حەقیقەتی شێعری، جیاوازییەكی ئەوتۆی لەگەڵ ناسینی سەبك و شێواز و جیاوازی شێعرێك لەگەڵ شێعرێكی تر هەیە، بنەماكانی جوانیناسی شێعریش بنەماكانی جوانناسی لە بنەڕەتەوە جیاوازی لەگەڵ كەیف و لەززەت و چێژوەرگرتنێكی لاوەكی و ڕووكەشیانە لە شێعر هەیە. شتێك كە بە داخەوە لە نێو ئێمەی كورددا بایخێكی شیاو و ئەتۆی بۆ دانەندراوە، بە درێژایی مێژوو بەر لەوەی مرۆڤ بە لە هەڵس‌وكەتێكی سەلبی و نیگەتیڤەوە ببێتە قوربانی بەشێك لە ئەندێشە هەڵۆڵ و بۆشەكانی خۆی ڕەنگە نە هەستی بە پێویست بوونێ ڕەساڵەت و كاركردی شێعر دەكرد و نە دەفكری ئەوەش‌دا بوو كە لە ڕێگای شێعر و ئەدەبیات و نووسین، مەجالێكی ئاشتی خوازانە بۆ سازكردن و نۆژەن‌كردنەوەی ئەو كۆشكە تێك‌ڕماوەی خۆی (هزر و ئەندێشە) بدۆزێتەوە. وابزانم ئەگەر بتوانین لەم ڕێگایەوە حەولێك بدەین بۆ ئەوەی لانیكەم لە ئاڵۆزی ڕووح و كڕین و فرۆشتنی ویژدان و كڕاندن و دارووشاندنی هەست و نەستی مرۆڤی سەردەم تۆزقاڵێك كەم بكەینەوە ڕەنگە چارەیەكمان نەبێ لەوە زیاتر كە خسڵەتێكی ‌تر بۆ شێعر بدۆزینەوە ئەویش ئەوەیە كە بڵێین" شێعر؛ زمانی ئاشتی خوازانەی گشت مرۆڤەكان".
ۆ ڕوونكردنەوەی زیاتری ئەم باسە بڕوانە دوو حەوتەنامەی"پیام كردستان". ژمارە 18 . ڕێكەوتی26 سەرماو‌زی 1384. لە ژێر ناونیشانی ــ دێمۆكراسی خەساو لە منداڵدانی ئازادییەكی ئەستێوەردا ــ لە نووسینی بەڕێز عەبدولقادر نیازی
ۆ شاعیر و نووسەر و لێکۆڵەرانی بەڕێز
وێڕای سڵاو 
ئاگادارتان دەکەینەوە مۆڵەتی بڵاوکردنەوەی گۆڤارێکی وەرزی بە دوو زمانی کوردی و فارسی بە ناوی "گەشە" وەرگیراوە. " گەشە " گۆوارێکی سەربەخۆیە کە پەیوەندی بە هیچ لایەن و دەستە و گرووپێکی سیاسی و فیکریەوە نیە و ئامانجی تەنیا خزمەتە بە ئەندێشە و زمان و فەرهەنگ و ئەدەبیاتی کوردی و ئامێزی کراوەیە بۆ هەموو بابەتە جیددیە هزری ،زانستی ،ئەدەبی و فەرهەنگییەکان.
" گەشە " تێدەکۆشێ ببێتە تریبوونێک بۆ تێکڕای ئەو ڕۆشنبیرانەی کە کاری هزری دەکەن و هەروەها هەوڵیش دەدات سەکۆی بڵاوکردنەوەی بەرهەمی هەموو ئەدیب و نووسەر و قەڵەم بە دەستێک بێت کە کەڵکەڵەی گەشەی ڕۆشنبیری کۆمەڵگای کوردەواریی لە دڵ و مێشکدایە.
قەڵەم بە دەستانی بیرمەند و هێژا دەستەی نووسەرانی ئەم گۆڤارە وەرزیە ئاواتەخوازە بە یارمەتیی ئێوەی ڕۆشنبیر و خاوەنڕا ئەم هەلە بقۆزێتەوە و گۆڤاری " گەشە " بکاتە سەنتەرێکی هزری ،ئەدەبی و ڕۆشنبیری. هەربۆیە داوا لە جەنابتان دەکەین بە نووسینی بابەت و ناردنی بەرهەم یارمەتیمان بدەن بەڵکوو نووسین و بابەتە بەپێزەکانی ئێوە گیانێکی تازە بکاتەوە بە جەستەی فەرهەنگ و رۆشنبیری ئەم هەرێمەدا و گەشە و بزاڤێکی فەرهەنگییتر ببەخشینەوە بە کۆمەڵگاکەمان.بێگومان پاڵپشتی ئێمە لە بڵاوکردنەوەی ئەم گۆڤارەدا بابەت و نووسراوە پڕبایەخەکانی ئێوەی هێژا و بیروڕای گشتی جەماوەر دەبێ.کەوایە چاوەڕوانین ئێوەش خۆتان بە خاوەنی ئەم گۆڤارە تازەیە بزانن و لە کەوتنە سەرپێ و خۆگرتن و دەوڵەمەندکردنی " گەشە " و هەروەها لە ناساندنی بە رووناکبیراندا یارمەتیمان بدەن. 
بە سپاسەوە دەستەی نووسەرانی گۆڤاری گەشە
ناونیشان:کوردستان.مریوان انتهای خ.مردوخ.ترخان آباد یک.کوچەی شاهو ٥ پلاک ١٢ .مرکز آموزشی و توانبخشی هایا
حه‌وته‌نامه‌ی سۆران بڵاوکرایه‌وه‌.




کوردپرێس؛ ژماره‌ی یه‌که‌می حه‌وته‌نامه‌ی "سۆران" به‌ مه‌به‌ستی په‌ره‌دان به‌ زمان و فه‌رهه‌نگ و ئه‌ده‌بی کوردی و گواستنه‌وه‌ی هه‌واڵ و ڕووداوه‌کانی ناوچه‌ بڵاوکرایه‌وه‌. به‌پێی هه‌واڵی کوردپرێس؛ حه‌وته‌نامه‌ی سۆران تایبه‌ت به‌ پارێزگای کرماشان ژماره‌ی یه‌که‌می له‌ به‌رواری 17ی گه‌ڵاڕێزانی 1390 له‌ 8 لاپه‌ڕی کوردی و فارسی به‌ نووسینی بابه‌ت گه‌لێ له‌ بواره‌کانی کولتووری- ڕۆشنبیری و کۆمه‌ڵایه‌تی و گواستنه‌وه‌ی هه‌واڵه‌کانی ناوچه‌ کوردنشینه‌کانی ئێران بڵاوبووه‌وه‌.
سه‌رنووسه‌ری ئه‌م حه‌وته‌نامه‌یه‌ له‌ وتووێژ له‌گه‌ڵ هه‌واڵنێری کوردپرێس ڕایگه‌یاند: "حه‌وته‌نامه‌ی سۆران هه‌وڵده‌دات به‌ ئاراسته‌یه‌کی به‌رینتر چالاکی بکات و ئه‌زموونێکی تری ڕۆژنامه‌نووسی به‌ ته‌وه‌رییه‌ت و چه‌قییه‌تی کولتووری- ڕۆشنبیری بخاته‌سه‌ر چالاکییه‌ ڕۆژنامه‌وانییه‌کانی زمانی کوردی".
عادڵ قادری زیادی کرد: به‌شی کوردی حه‌وته‌نامه‌ی سۆران له‌سه‌ر ته‌وه‌ره‌کانی فه‌رهه‌نگ و ئه‌ده‌بیاتی کوردی، مێژوو و فه‌لسه‌فه‌ به‌ ڕوانینێکی نوێ، ئه‌ندێشه‌ به‌ هه‌موو ڕه‌هه‌ند و فاق و ڕێبازه‌کانی ، ئه‌ده‌بیاتی کوردی به‌شی منداڵان وه‌ک لاوازترین و کپکراوترین لایه‌نی بوونی کولتووری ، وتوێژ له‌گه‌ڵ نووسه‌ران و شاعیران و ڕۆشنبیران باس و شرۆڤه‌کاری ده‌کات.
قادری وتیشی: به‌شی فارسی ئه‌م حه‌وته‌نامه‌یه‌ تا ڕاده‌یه‌ک زۆر تایبه‌ت دراوه‌ به‌ ڕووداوگه‌لی هه‌نووکه‌ی کۆمه‌ڵگای کوردی، هه‌واڵ و ڕێپورتاژ و ڕووداوه‌کانی ڕۆژ و سه‌رده‌م و وه‌رزش ، وتووێژ و خوێندنه‌وه‌ی نووسه‌ران و شیکاری گشتی کولتووری جه‌ماوه‌ر.
زیادیشی کرد که‌ سۆران ڕاگه‌یاندنێکه‌ سه‌ربه‌خۆ و سه‌ربه‌ هیچ لایه‌ن و باڵێکی سیاسی نییه.
پێشانگای كەلەپووری كوردی

ئەو ڕۆژەی وا هەستمان ئەكرد بە مارەبوونی خەونێك لە باوەشی حەزەكانمان‌دا

ئێستاش ئەوە وا بە باوەشێك حەزەوە، خەونێك ڕامان‌ئەكێشێت"

پێشانگای كەلەپووری كوردی

بە دوای هەوڵ و تێكۆشانی بێ‌وچانی تاقمێك لە خوێندكارانی ئەمگ‌ناس و فەرهەنگ‌دۆستی زانكۆی پەیام نوری مەهاباد، سەرئەنجام لە كاتژمێر ٢ی دوانیوەڕۆ؛ ڕێكەوتی ٣⁄٩⁄١٣٩٠ بۆ یەكەمین جار پەردە لەسەر پێشانگای كەلەپووری كوردی لە ساڵۆنی شەهیدە نەسیری ئەم زانكۆیە هەڵدرایەوە.

لە كرانەوەی ئەم پێشانگایەدا بەڕێزان؛ مەهدی لوو بەرپرسی بەشی فەرهەنگی ورمێ و د. خەلیلی بەرپرسی زانكۆی پەیام نور و خوێندكارانی زانكۆ، ئیدارەكانی ناو شار، بەرپرسی گۆڤاری مەهاباد و هەروەها بەرپرسان و نوێنەرانی ئەنجومەن ئەدەبی "چرا"ی پیرانشار و ئەنجومەنی ئەدەبی مەهاباد و نووسەران و ئەدیبانی ئەو شارە بەشداربوون.

جێی ئاماژەیە ئەو پێشانگایە بە هاوكاری ئەنجومەنەكان و ناوەندە چالاكییەكانی فەرهەنگی و بلاڤۆكەكانی ناو زانكۆ وەگەڕخرا.

بۆ زانیاری زیاتر ئەو پێشانگایە لەخۆگری كەل‌وپەلی ژیان، جل‌وبەرگی ڕەسەنی كوردی، ڕێ‌وڕەسمی خەنەبەندان و زەماوەند، شێوەی نان‌كردنی سوننەتی و ژیانی چادروچیخ  و پێشان‌دانی چێشتە جۆڕاوجۆرەكانی كوردی، كایە و كەل‌وپەلی وەرزێری و موسیقی و بەرهەمەچاپ‌كراوەكانی ئەدەبی و فەرهەنگی و مێژوویی و... بوو كە لە ماوەی سێ ڕۆژەی دەوامەی پێشان‌د‌ری خۆی‌‌دا لە نێو خۆی زانكۆ و دانیشتووان ناو شار، پێشوازێكی گەرم‌وگوڕی لێ‌كرا.

ئەوەی جێی سرنجە كە ئاماژەی پێ‌بكرێت هاوكاری بێ‌چاوەنواڕانە و بێ‌بەرانبەری هەموو شار و مەڵبەند و گوندەكانی دەوروبەر و كەسایەتییەكانی پسپۆڕ لەم بوارەدا جێی ڕێز و پێزانینە كە بەشێك لەوانە بریتیین لە: سنە، بۆكان، نەغەدە، شنۆ، سەردەشت، دێبۆكر، مەهاباد، شامات و شاروێران، ناچیت بەتایبەت هونەرمەندی دڵسۆز بەڕێز عوسمان ناچیتی، عیساكەند بەتایبەت بەڕێز سەید محەممەد سادیقی، هەروەها ئەم ناوەندانەی لە نێوخۆی مەهاباد وەك: سازمان تەبلیغات، شت‌ومەكی قەلەندەری و سەمەدی، گوڵخانەی زەنبەق موكریان، گوڵی چێشتخانەیی موهەندیس ئابڕەوێش، گیادەرمانی خاتوو خەیاڵ عەبدوڵڵازادە ، گۆڤاری مەهاباد، وێنەگری ساریك، ئەنجومەن ئەدەبیی مەهاباد، بڵاڤگەی ڕەهرۆ، كتێب‌فرۆشی مێهرەگان، شیرینی‌سەرای تەشریفات و كەسایەتییەكانی وەك بەڕێزان؛ د. سەلاحەدین خەدیو، موهەندیس عەباسی، مامۆستا حوسێن بۆكانی، فرەیدوون حەكیم‌زادە و...

لە ڕێ‌وڕەسمی دوایین‌هاتنی ئەم پێشانگایەدا كە ئێوارەی ڕێكەوتی ٥⁄٩⁄١٣٩٠ كۆتایی پێ‌هات لە لایەن فەخرەدین بایزیدی بەڕێوەبەری ئەم پێشانگایە خەڵات دابەش كرا بە سەر هەموو ئەم خوێندكار و ناوەندە زەحمەت‌كێشانەی كە بۆ وەگەڕخستنی وەها پێشانگایەك هەوڵ و تێكۆشانی چەند مانگەیان هەبووە، پێویست بە ئاماژەیە بە ناوی ئەنجومەنی ئەدەبیی مەهابادەوە گۆڤاری بەرهەم و هەروەها چەن بەرگ پەڕتووك لە بەرهەمە چاپ‌كراوەكانی ئەندامانی ئەم ناوەندە بە بۆنەی ڕێزلێنان لەم ئەركە پیرۆزە، پێشكەشی هەوڵ‌دەرانی پێشانگای ناوبراو كرا.

       "دوایین خەونی هەمووان چاوەڕوانی بە فێستیڤاڵ گەیاندنی ساڵانەی ئەم پێشانگایەیە."

                                                               بە سپاسەوە
1392ی هه‌تاوی‌دا
 
ڕۆژی چوارشه‌ممه‌ ڕێکه‌وتی 30ی گه‌لاوێژ کاتژمێر 5 ی ئێواره‌، بیسته‌مین دانیشتنی ئه‌نجومه‌نی ئه‌ده‌بیی مه‌هاباد له‌ ساڵی 1392ی هه‌تاوی‌دا له‌ لایه‌ن به‌رپرسانی ئه‌نجومه‌ن به‌ڕێزان هه‌رمان وه‌تمانی و شه‌ویار گولابی‌ئازه‌ر به‌ڕێوه‌چوو. کۆڕه‌که به خوێندنه‌وه‌ی شێعرێکی هه‌ژار ئیوه‌ر ده‌ستی پێکرد. پاشان ئه‌م به‌ڕێزانه‌ بابه‌تیان پێشکێش کرد:
1. هادی تیته (شێعری کوردی) 2. هه‌ژیر خاڵه‌ندی (چیرۆکی فارسی) 3. تاهیره که‌بیری  (دوو شێعری فارسی) هه‌روه‌ها جێی ئاماژه به‌رهه‌می به‌ڕێزان ڕه‌سووڵ ئاماده‌پوور، قاسم تاباک، سامان ئه‌حمه‌دزاده و مه‌حموود محه‌ممه‌دیان به هۆی که‌می کات نه‌خوێندراوه و بۆ کۆڕی داهاتوو دانران.
ئه‌و ئه‌ندامانه‌ی سه‌باره‌ت به‌م بابه‌تانه‌ی خوێندرانه‌وه‌ ڕاوبۆچوونی خۆیان ده‌ربڕی بریتی بوون له به‌ڕێزان: جه‌لال پوورحه‌سه‌ن، مریه‌م قازی، شه‌ویار گولابی‌ئازه‌ر، هه‌ژیر خاڵه‌ندی، خاله‌ق جه‌لیل نیژاد، یاقووب خزری، قاسم تاباک، سوله‌یمان که‌ریمی، سه‌لاح گوڵ‌ئه‌ندامی، هه‌رمان وه‌تمانی و...

میوانانی تایبه‌تی ئه‌م کۆڕه‌ 1. نووسه‌ری تارانی خاتوو "تاهیره که‌بیری" که کاری شێعر و داستان ده‌کات. 2. به‌ڕێز شه‌ریف‌زاده فه‌رمانبه‌ری مه‌جمه‌عی ئوومووری سێنفی که وه‌ک لایه‌نگر به‌شداری کۆڕه‌که بوو.
د. محه‌مه‌د ڕه‌فعه‌ت (د.ئارام رەفعەت)



فەرهاد پیرباڵ شاعیرێکی سوریالی ناو کۆمەڵگایەکی سوریالی


(من هاورا و هاوبیری فەرهاد پیرباڵ نیم و سەرسامی نوسینەکانی ئەو زاتە نیم بەڵام تا دوا رادە بەرگری لەکەسایەتی و مافی را دەربرینی ئەو دەکەم)

چەند رۆژ لەمەو بەر شیعرێکی فەرهاد پیرباڵ بەدەنگی خۆی لە یوتیوب و تۆڕەکۆمەڵایەتییەکان بلاو کرایەوە و گروپگەلێکی هەمەڕەنگ بەشێوەی جۆراوجۆر رەخنەی توندییان (تا رادەی تەشهیرکردن بە کەسایەتی فەرهاد پیرباڵ) لە شیعرەکەی پیرباڵ گرت. رەنگە شیعرەکەی فەرهاد پیرباڵ رەخنە هەڵبگرێت، بەڵام کێشەکە لەوەدایە زۆرینەی رەخنەکان کە لەو شیعرە گیراون لە بێ ئاگایی و نامۆبوون بە جیهانی شیعری و قوتابخانە جۆراوجۆرەکانی ئەدەب و هونەر بەتایبەت قوتابخانەی سوریالی سەرچاوە دەگرن. هەرچەندە نازانم کە دکتۆر فەرهاد پیرباڵ خۆی وا دائەنێت یان نا، بەڵام ئەو بەرێزە لە لێکدانەوە و تەعبیرکردنا لەژێر کاریگەری قوتابخانەی سوریالیزم دایە. بەر لەوەی باس لە قوتابخانەی سوریالیزم بکەم باشتر وایە باس لە دوو فاکتەر بکەم کە هاوکارن بۆ ئەوەی فەرهاد پیربال بکەوێتە ژێر کاریگەری ئەو قوتابخانەیە. یەکەم؛ فەرەنسا مەڵبەندی سەرهەڵدان و گەشەکردنی سوریالیزمە و زمانی فەرەنسی لەئەدەبی سوریالیدا دەوڵەمەندە و دکتۆر فەرهاد لەو وڵاتە خوێندوویەتی و شارەزایی لە زمانی فەرەنسیدا هەیە و شتێکی چاوەڕوانکراوە بکەوێتە ژێر کاریگەری قوتابخانە دەوڵەمەند و زۆر و زەوەندە فکری و هونەرییەکانی فەرەنسی  بەگشتی و سوریالیزم بەتایبەتی؛ دووەم  سوریالیزم وەک قوتابخانە لە دوای جەنگی جیهانی یەکەم (راستتر وایە بڵێین لەنێوان هەردوو جەنگی جیهانیدا) گەشەی کرد. کە ئەمەش بەئاشکرا وایکردووە کە رەشبینی جەنگ و و ئومێدی ئاشتی؛ شێتی جەنگاوەران و ئاوەزمەندی ئاشتی خوازان وە سەرەنجام ململانێی نێوان ژیان و مەرگ و ئەقڵانییەت و نا ئەقڵانییەت وە شەڕ و خێر لە سوریالیزمدا رەنگ بداتەوە. سوریالیزم هەوڵێکە بۆ کۆکردنەوە و یەکسانکردنی ئەو تەناقوزاتانە. ئێمەی کوردستانیش (فەرهاد پیرباڵیش وەک تاکێکی رۆشنبیری کوردستانی) کە مناڵی و گەنجێتی و کامڵی خۆمان لەگەڵ جەنگ و ئەنفال و کیمیاباران و براکوژیدا تێپەراندووە بەئاسانی دەکرێت لەناخی هەریەکێکماندا تەناقوزاتەکانی شەڕ و ئاشتی و ژێردەستەیی و سەرفرازی و پێشکەوتنخوازی و کۆنەپارێزی رەگی داکوتابێت.

 بۆ ئەوەی زیاتر لە سوریالیزم بگەین پێویستە مونەزیرە سەرەکییەکەی سوریالیزم، واتە "ئەندرێ بریتەن" بدوێنین. ئەو لە کتێبە بەناوبانگەکەیدا "مانیفستی سوریالیزم"دا دەڵێت: "هەموو شتێک بەو ئاراستەیەماندا دەبات تا باوەڕ بەوە بێنین کەوا حاڵەتێکی دیاریکراوی ئەقڵ هەیە کە تێیدا ژیان و مەرگ، خەیاڵ و واقیع، رابردوو و ئێستا، گەیاندن و نەگەیاندن، بەرزی و نزمی چیتر وەک دژ و ناکۆکی یەکتر نەبینرێن". بەمانایەکی تر، سوریالیزم ستایلێکی هونەر و ئەدەبە جەخت لە سەر بایەخی ناواقیعی و لا وەعییەت لە خەیاڵی مرۆڤ دەکا لەرێگای تەعبیرکردن و دەربرینە ناواقیعی و نامۆکانەوە. لە سوریالیزمدا بابەتەکان سەرەتا لە روکەشێکی واقیعیانە دەخرێنە پێشچاو، بەڵام بەشێوەیەکی چاوەڕواننەکراو ئاراستەی بابەتەکە دەگۆڕێت بەشێوەیەک کە تۆ لە ژیانی رۆژانەدا ئەو وێنانە نابینیت و هەندێک جار وەک خەون و ناواقیعی دێنە پێش چاو.

ئەم جیهانبینییە سوریالییە نەک هەر بە ئاشکرا لە شیعرەکەی فەرهاد پیرباڵ، لە وشە و تەعبیر و وێناکانی، بەڵکو لە ئەدا و خوێندنەوەی ئەو بەرێزەدا دەردەکەوێت. لەناو شیعرەکەی پیرباڵدا جەدەلێکی قووڵ لەنێوان "نا" و "ئا" دا هەیە، کە ئەم جەدەلە لە دووبارەبوونەوەیەکی بێ مانا و وەڵام و دەرەنجامێکی بێ ماناتردا تادوا دێرەکانی شیعرەکە خۆی دەردەخات. ئەم جەدەلە دەکرێت رەنگدانەوەی جیهانبینی و حاڵەتە دەروونئامێزەکانی فەرهاد پیرباڵ بێت. بەڵام بە هیچ شێوەیەک نامۆ و دابراو نییە لە کێشە دەروونئامێزییەکانی کۆمەڵگای کوردەواری و لەیەک بەیەکی ئێمەدا رەنگی داوەتەوە. رەنگە دیوێکی ئەو جەدەلە بێمانایە درێژکراوەی کێشە و شەڕ و ئاشتییە بێمانا و بەردەوامەکانی دوو باڵی ناو بزوتنەوەی کوردایەتی بێت، کە لە سەرەتای شەستەکانەوە تا ئەمرۆ تا رادەی تاقەتپروکاندن و بێزارکردن خەون و خولیای چەندان نەوەی کردۆتە خۆڵەمێش. رەنگە دیوێکی تری ئەو جەدەلە بێماناییە دەرگیریی کۆمەلگای کوردستانی بێت لەگەڵ دێوەزمەی دەوڵەتی عێراق کە وەک ئەختەبوتێک نزیک بەسەدەیەکە بەهەزار و یەک شێوە چنگی لە بیناقاقای تاک بەتاکی کۆمەڵگای کوردەواری گیرکردووە و ئێمەی گەلی کوردستانیش لە هەوڵێکی بێهودەی خۆ دەربازکردن داین لەو دێوەزمەیە. چەندان جیلی دەربازبووی ئەنفال و کیمیاباران و زیندان و جەنگ و هێرش و ئۆردوگاکان لە حاڵەتی پۆست-تراوما دا دەژین و کاریگەری قووڵی لەسەر نەست و هەستی ئێمە بەجێهێشتووە. رەنگە دیوێکی تری ئەو جەدەلە بێمانایە کێشەی ئەزەلی نێوان دوو جیهان بێت کەشوناسێکی قەیراناویی بۆ یەک بەیەکی تاکی کوردستانی درووست کردووە.  جیهانێک کە پایەکی لەسەدەکانی ناوەراست و بیابانە تاریکەکانە و پاکەی تریشی لە جیهانێکدایە کە سەدەیەک پێش ئێمە کەوتووە و لەهەر چاونوقاندنێکدا هەنگاوێک زیاتر بەجێمان دێڵێت. رەنگە شیعرەکەی فەرهاد و کارە هونەرییەکانی ئەو زادەی کۆی ئەو حاڵەتانە بێت و لەوانەشە هیچ کامێک لەو حاڵەتانە نەبێت و "مانای شیعر لە دڵی شاعیر" دابێت. هەرچییەکی بێت شیعرەکەی فەرهاد سوریاڵیەتی کۆمەڵگای کوردی پیشانی ئێمەدا، جیهانێک کە لێواو لێو لە دژەکۆکە.

 زێدەرۆیی نییە گەر بڵێم تاک بەتاکی ئەو کۆمەڵگایە دەرگیری هەمان ئەو جەدەل و جیهانە دژەکۆکەیە کە فەرهاد پیرباڵ بە سادەیی لە "ئا" و "نا" دا تەعبیری کرد. بەڵام ئەوەی پیرباڵ لە زۆرینەی تاکی کوردستانی جیادەکاتەوە سێ شتە: باکگراوندە مەعریفییەکەی و کاریگەری قوتابخانەی سوریالی و جورئەتی ئەو زاتەیە. ئەم فاکتەرانە وای کردووە کە فەرهاد جیاواز لەتاکەکانی تر وێنەیەکی ئەو مرۆڤە کوردستانییە لەدوو توێی شیعرێکدا یان تابلۆیەکدا، یان توێژینەوەیەکدا دەرببڕێت. بۆ ئەوەی بە رادەی گیرۆدەبوونی تاکی کوردستانی لەناو ئەو تەناقوزاتانەدا ئاشنا بین پێویست ناکات دوور بڕۆین و تەنها ئەوانەی کەرەخنەیان لەشیعرەکەی فەرهاد پیرباڵ گرتووە  (لە راستیدا هێرشیان کردۆتە سەر پیرباڵ) باشترین نموونەن. ئەو سوریالەتییەی تاکی کوردی لەو کاردانەوە "نا ماقوڵ " و "شێتانە" و "کەم ماریفەیە"دا دەردەکەوێت کە لێواو لێوە لە  "سوکایەتی"کردن و "گاڵتەجاری" بە کەسایەتی فەرهاد پیرباڵ و بە مافە سەرەتاییەکانی ئەو مرۆڤە. بۆنموونە، کاردانەوەکانی شیعرەکەی فەرهاد ئەوەی پیشان داین کە کەسانێک هەن ماسکی "رەوشت"یان بەستووە و بەیانییان بە حەکایەتی "رەوشت" چاو دەکەنەوە و شەوانیش بەچیرۆکی "رەوشت" چاو دادەخەن" و بەڵام ئەو "حیکایەتی ڕەوشتە" تاکە سەرمایەیانە و ئەگەر ئەو کەوایەیان لێدابکەنرێت مایەپوچ دەمێننەوە. سوپاس بۆ شیعرە سوریالییەکەی فەرهاد پیرباڵ کە عەورەتی سوریالییانەی ئەو گروپە کۆمەڵایەتییەی نیشانداین و وەک پەرچەکردارێک بۆ شیعرەکەی پیرباڵ ئەم گروپە تۆڕە کۆمەڵایەتییەکانیان پڕکرد لە چەمکگەلی وەک " ئاژەڵ"، "ئالیک" ، "شێت" ..هتد. ئەم زمانەی کە ئەهلی "رەوشت" بەرامبەر فەرهاد پیرباڵ بەکارییان هێنا ئەوە ئاشکرا دەکات کە بەناو "رەوشت"ییەکان چەندە ئەو پێناسەیەی "ئەندرێ بریتەن"ی سوریالییان بەسەردا تەدبیق دەبێت کە دەڵێت لە جێگایەکی عەقڵدا  "وەعیەت و ناوەعیەت" و "خەیاڵ و واقیع" و "بەرز و نزم" هاوتا دەبن. گروپگەلێکی تر کە هەمان پێناسەکەی "ئەندرێ بریتەن"ییان بەسەردا دەسەپێت ئەوانەن کە لە بنەرەتدا شیعر بە "بیدعە" و "حەرام" دەزانن جا ئەو شێعرە مانادار بێت یان بێ مانا بێت، بەڵام ئەوان دێن قسە لەسەر "بێ مانا"یی و "نا رەوان"ی شیعرەکەی پیرباڵ دەکەن. ئەگەر بە بیدعە زانینی شیعر و لەهەمانکاتدا  باسکردنی جوانی و ناچیزی ئەو بیدعەیە بەیەکگەییشتنی وەعیەت و ناوەعییەت وە خەیاڵ و واقیع نەبێت لە عەقڵییەتی ئەوگروپەدا دەبێت چیتر بێت؟ کۆمەڵێکی تر لەرەخنەگرەکانی شیعرەکەی پیرباڵ کە دەکەونە هەمان کایەی جیهانبینییەکەی ئەندرێ بریتەن ئەوانەن کە نە ئەهلی شیعرن و نە قسەیەکییان لەسەر شیعر هەیە، رەتکردنەوەیان بۆ شیعرەکەی پیرباڵ ئەوەیە کە ئەو زاتە سەر بە بەرەی دەسەڵاتە. ئەگەر رەخنەی جەوهەری ئێمە لەدەسەڵات ئەوەبێت کە هەموو برگە و جومگەکانی ژیان و ژیاری قۆرخ کردووە و بوارێک بۆ کەسانێک نەماوەتەوە کە لەدەرەوەی ئەم دەسەڵاتەن تا وەک هاونیشتیمانییەک لە مافەکانییان بەهرەمەند بن و لەهەمان کاتدا بێین تەنانەت مافی شیعر گوتنیش لە کەسێک بسەنینەوە چونکە سەر بەدەسەڵاتە و لەوەش خراپتر کار لەسەر تیرۆرکردنی کەسایەتی ئەو زاتە بکەین کەوابێت ئێمە جیاوازیمان چی دەبێت لەگەڵ دەسەڵاتدا؟ ئایا ئەوە هەمان یەکسانبوونی ئەو 'ىەرز و نزمە" و هاوتابوونی وەعییەت و ناوەعییەت نییە کە پرەنسیپە سەرەکییەکەی "ئەندرێ بریتەن"ی سوریالییە؟

بەکورتی سوریالی بوونی یان نەبوونی شیعر و بەرهەمە هونەرییەکانی فەرهاد پیرباڵ کارێکی ئاساییە و رەنگە بۆ کەسانێک جێگای چێژبینین و رێز و ستاییش بێت و کەسانێکی تریش (من یەکێکم لەوان) چێژ لەو جۆرە هونەر و ئەدەبە وەرنەگرێت، ئەوەی نا ئاسایی و جێی تێرامانە ئەو پەرچەکردار و کاردانەوە یە بەرامبەر بە شیعرەکەی فەرهاد پیرباڵ. ئەو کاردانەوانە ئەوەمان پێدەڵێت کە کۆمەڵگای کوردەواری لە چ ئەزمەیەکی مەعریفیدا دەژی؟ پێمان دەڵێت ئێمە چەندە لەگەڵ مەترسی زاڵ بوونی کەلتووری رەتکردنەوەی ئەوی تر و قەبوڵ نەکردنی رەنگی جیاوازدا دەژین. ئەوەمان پێدەڵێت کە چەندە ئاڵودەی رۆتین و دووبارەبوونەوە بووین و چەندە لەهەموو دەنگ و رەنگێکی جیاواز تا رادەی هێستریا سڵ دەکەینەوە.
چیرۆکی هێمن عوسمان عه‌بدوڵڵا

هێمن عـوسمان عه‌بدوڵلا ــ سه‌یدسادق



12: 00 A.m + 12: 00 P.m =27 hour

به‌ "سالار توتمانى " پێشكه‌شه‌

په‌يڤێكى نهێنى له‌ ده‌ره‌وه‌ى ئه‌م چيرۆكه‌ ...

     ئه‌م چيرۆكه‌ بۆ خۆت بخوێنه‌وه‌ و  پيشانى هيچ كه‌سى مه‌ده‌. بۆ من ئاساييه‌ بۆ تۆ ناگونجێ و خراپ ده‌شكێته‌وه‌،  ناوى من "ميريدا"يه‌ ته‌مه‌ن و رِه‌گه‌زى خۆم نازانم،  تا ئێستا خۆم رِووت نه‌كردووه‌ته‌وه‌ جلێكى هێجگار ئه‌ستور و  قه‌به‌، به‌رده‌وام له‌به‌رم دايه‌ ئه‌مه‌ش به‌هۆى ئه‌و رِوودوانه‌ى له‌ ژيانم رِوو ئه‌دات بێزارى كردووم. هه‌ڵدێم له‌خه‌و و  له‌ بێدارى، كه‌يف ساز نيم به‌ هيچ كاميان، مژۆڵى رِووداوى دووباره‌ى ژيانمم. گه‌ر پێش نيوه‌رِۆيه‌ك مرۆيه‌ك ببينم و سڵاوێكى لێ بكه‌م شه‌ويش به‌هه‌مان شێوه‌ و له‌هه‌مان شوێن شتێك رِوو ئه‌دات ، گه‌ر سڵاو نه‌كردنيش بێ له‌ بيست و چوار كاتژمێردا، دوانزه‌ى (A.m)، هه‌رچى رِووبدات لێم به‌درێژايى دوانزه‌ كاتژمێرى (P.m ) هه‌مان شت رِوو ده‌دات ته‌نها كاتژمێره‌كان وه‌ك يه‌ك وان رِووداوه‌كان جودان، كاتژمێر سێى نيوه‌رِۆ باپيره‌كه‌ك ووتى كاتژمێر چه‌نده‌؟ كاتژمێر سێى شه‌و  له‌خه‌و له‌هه‌مان شه‌قه‌ام رِابووم ده‌بينم كاتژمێر سێيه‌ و چاوه‌رِێ بووم  ئێستا نا ئێستا باپيره‌ ده‌رده‌كه‌وێ و ده‌ڵێ كاتژمێر چه‌نده‌ لێ نه‌هات و من رِۆشتمه‌وه‌ ، ناوێرم بيجامه‌ يان به‌ شۆرت و فانيله‌ى بێ قۆڵه‌وه‌ بنووم ده‌بێ رِه‌چاوى چوونه‌ ده‌ره‌وه‌ى بێ ئاگاى  شه‌وانه‌م بكه‌م له‌ بارێكى گونجاو بم .

"رِووداوه‌كان له‌  دوانزه‌ كاتژمێرى (A.m) دا "

به‌دروستى كاتژمێر 10 : 00 A.m  

    له‌خه‌و رِا ده‌بم، ژێرم ته‌رِه‌ و له‌كه‌نار ده‌ريا يان له‌ ژێر تاوه‌ بارانێك يان لافاوێك به‌ ته‌نيشتمدا تێپه‌رِيوه‌ و له‌پاڵيدا نووستبم وا ده‌رده‌كه‌وێ و هيچيان نييه‌، گه‌ر بگه‌رِێى هێندى سه‌ره‌ده‌رزييه‌ك وشكايى له‌خوار كه‌مه‌رم نابينيته‌وه‌، بۆێكى ناخۆش ژووره‌كه‌ى پرِكردووه‌، پێم شه‌رمه‌ ده‌ستێك به‌ ژێرمدا بكه‌م، بزانم ئه‌و لافاوه‌ ،  ئه‌و تاوه‌ بارانه‌، له‌كوێى ئه‌م ديوار به‌ندييه‌ هاتووه‌ته‌ ژێر چرپاكه‌م، له‌كوێ و چ كه‌نار ده‌ريايه‌كدا بووه‌ نوستووم، ئه‌و بۆ نه‌ له‌ زۆر بۆنى پاريسى و ئه‌مريكى رِوونتره‌ مه‌وداێك بۆ شه‌رم ناهێڵيته‌وه‌، به‌ديار ده‌كه‌وێ چركه‌ساتێكى منداڵييه‌ و ئێستا دووباره‌ بووته‌وه‌ ، ده‌بێ ئاسايى بێ منداڵيت تێ په‌رِاندبێ، دۆخێك جياواز  له‌ لێدانى دايك و سه‌رزه‌نيشتى باوك و توورِه‌بوونى خوشكه‌ تا هه‌ڵخستنى چرپاكه‌ت، هه‌موو په‌يڤێكى ناشيرين و هه‌وڵدانيكى بۆ بچوككردنه‌وه‌ى سايكۆيى كه‌سێتيت و به‌ده‌ميدا بێ  رِووبدا.


11:6 A.m

 له‌به‌ر لاپتۆبه‌كه‌ دانيشتووم، چوون باوكم هه‌وڵى داوه‌ بێته‌ ئه‌مديو ، دايكم تاكه‌ نه‌على تێگرتووم و،  هاورێكانيشم كلكه‌ ماسيحه‌، شاشه‌كه‌ درزى گه‌وه‌رى تێبووه‌، رِه‌ش و، مۆر ده‌چێته‌وه‌ هيچ پيشان نادات.


8 : 00 A.m

هێندێ  كتێبم له‌ بن هه‌نگڵ، كلاَوه‌كه‌م تا سه‌ر برۆكانم هێناوه‌ ، ده‌نگێك ئه‌ژنه‌ڤم  بێ ئه‌وه‌ى بيبينم ئه‌زانم داپيره‌مه‌، له‌م ماڵه‌ جگه‌ له‌من و ئه‌و كه‌سى ديكه‌ى تێدا نييه‌ ده‌ڵێ " سه‌ر قورِاويى ديسان بۆكوێ ؟ ئه‌ته‌وآ ئه‌مشه‌ويش نه‌يه‌يته‌وه‌؟ وه‌ك موعتاده‌كان له‌سه‌ر جاده‌ ده‌نوويت ، له‌داخى ئه‌م سه‌ره‌ رِۆييه‌يت ، من رِۆژێ سه‌رلوتى خۆم رِه‌ش ده‌كه‌م " خه‌ريكم له‌ ده‌رگه‌ى كۆتايى و ده‌رچوون له‌ماڵ نێزيك ده‌بمه‌وه‌ به‌ده‌نگى به‌رز ده‌ڵێم "بۆ نه‌خۆشخانه‌ يان بۆ شكايه‌ت كردن له‌ بنكه‌ى پۆليس "

" بۆ نه‌خۆشخانه‌ "

ده‌زانم شه‌و له‌هه‌مان كاتژمێر كتوپرِ و ناكا و به‌بێ  ئاگابوون لێره‌ ده‌بم ، چوون بۆ بنكه‌ى پۆليس ده‌خه‌مه‌ داوانزه‌ كاتژمێرى دادێ ، رِێده‌گرم بۆلاى پزيشك  له‌وێ ، له‌ نابارى خۆمدا له‌ هۆڵى چاوه‌رِوانى كلينيكى پزيشكه‌كه‌دا له‌گه‌ڵ كه‌سێك ده‌يكه‌مه‌ شه‌رِ ، جه‌نابى دكتۆر زوو ده‌مباته‌ ژوور ، پياوێكى كه‌ر دياره‌ ،  چاويلكه‌يه‌كى تا سه‌ر لووتى هێناوه‌ ، له‌ ته‌ماته‌ فرۆش ده‌چێ نه‌ك له‌ دكتۆرى ده‌روونى  ، ده‌ست به‌ ووشه‌وه‌  ده‌گرێ و به‌ هێما ده‌په‌يڤێ .

"من نه‌خۆشم يان ئه‌م كتێبانه‌؟ يان نووسه‌ره‌كانيان ؟ "

رِێگه‌ ناده‌م قسان بكات ديسان درێژه‌ى پێده‌ده‌مه‌وه‌

" يان من ئيحاله‌ى نه‌خۆشخانه‌ى ده‌روونى بكه‌ يان نووسه‌رى ئه‌م كتێبانه‌ "

به‌جۆرێك له‌ ووشه‌كان تێ ناگا ، واده‌زانێ به‌هه‌ڵه‌ خۆم له‌ كلينيكه‌ كه‌يدا كردووه‌ ، گه‌مژه‌ ، گه‌مژه‌ ، له‌گه‌ڵ قسه‌كانيدا سه‌رى باده‌دات و ده‌ڵێ "  ئه‌و كتێبانه‌ بخوێنه‌ره‌وه‌ ، به‌ ئيزنى خوا شيفات بۆ دێ " له‌وه‌ ده‌گه‌م لێم تێنه‌گه‌يشت ، ئه‌و له‌منيش و له‌ كتێبه‌كان نه‌خۆشتره‌ .



3 : 00 A.m

دونيايه‌كى بێده‌نگ ... شه‌وێكى جوانه‌ ، له‌هه‌مان شوێنم دوانزه‌ كاتژمێر لێى بووم ، به‌ ته‌نيشت ديوارى دادگه‌وه‌ دێمه‌ خوار  ، ماڵه‌وه‌ دووره‌ تا بۆى برِۆمه‌وه‌ .. تا ده‌رِۆمه‌وه‌ گه‌ر سلآوێك يان رِوداوێك بێته‌ رِێم ده‌بێ له‌ دوانزه‌ كاتژمێرى دادێ بێمه‌وه‌ ئێره‌ ، ده‌چمه‌ باخى گشتى ، ده‌ستێك به‌سه‌ر هه‌رێزه‌كه‌دا ده‌هێنم بۆێكى خۆش  ته‌رِو شێداره‌ ،  به‌كه‌ڵكى خواردن دێ ، هه‌رچى شت هه‌يه‌ به‌كه‌ڵك دێت من نه‌بێ " گه‌ر ماڵت نه‌بێ بۆي بگه‌رێيته‌وه‌ و ،له‌ كوڵانه‌ سه‌گێكدا بژيت . ئاساييه‌ گه‌ڵاي ئه‌م دره‌ختانه‌ي له‌گه‌ڵ بخۆيت ، سه‌رم شۆرِ كردووه‌ته‌وه‌ ناو كۆشم ، خه‌ريكه‌ رِۆژ ده‌بێته‌وه‌ ، سه‌گێك پێم ده‌وه‌رِێ ، سه‌ر هه‌ڵده‌برِم به‌ده‌ست خانمێكه‌وه‌يه‌ ، دووري ده‌خاته‌وه‌ لێم ، وه‌ دووى خۆى ده‌كات ... تا له‌چاوم وون ده‌بێ ، ده‌وه‌ستم بێ جوڵه‌ و ، چاوم له‌سه‌ري ناتروكێ دێرِيكي ئۆگۆست ستريندبێرگم ده‌كه‌وێته‌وه‌ ياد "خۆزگه‌ سه‌گي كه‌سێك بوومايه‌ و دواي بكه‌وتمايه‌ ، بۆ ئه‌وه‌ي قه‌ت به‌ ته‌نيا نه‌مێنمه‌وه‌ ، جار نا جارێك نه‌ختێك خواردن ، جار و بار شه‌قێك ، جار نا جارێكيش ده‌ست پێدا هێنان و دووجاريش قامچي "

خۆزگه‌ێك يان تۆزێك كه‌يف پێويسته‌ هه‌بێ ، بۆ درێژه‌ پێدان به‌ پێوه‌ندييه‌كي كۆمه‌ڵايه‌تي ، يان بۆ نووستوون له‌پاڵ رِه‌گه‌زێكى به‌رامبه‌ر ، يانژى دانيشتن له‌ ده‌ورى خوانێك   من نيمه‌ ، كه‌واته‌ ته‌واو . ئه‌ويش له‌ده‌ماغمدا دێت و ده‌چێ خه‌ريكه‌ ده‌هريم ده‌كا  ، له‌و جۆره‌ ئه‌ندێشه‌  ئه‌گه‌رِێم و خه‌ريكم  ده‌گه‌رِێمه‌وه‌ ، ماندووم له‌گه‌ڵيشي برسيمه‌ ، تينوومه‌ و ، ده‌به‌ێك ئاوم پێيه‌ ئه‌ي بۆ نايخۆمه‌وه‌ و ، تا تێنوم نه‌بێ ... ئاوه‌كه‌ گه‌رمه‌ كه‌ڵكي تێنو شكاندني نييه‌ ، ده‌چمه‌ دواوه‌ي پاسه‌كه‌ شۆفێره‌كه‌ نا ، ئه‌و پياوه‌ي پاره‌ كۆ ئه‌كاته‌وه‌ ته‌ماشاي من ئه‌كات، به‌ جۆرێك واده‌زانێ من له‌ مرۆڤێكي باش  ، زۆر ماقول ئه‌چم  ده‌ڵێ "به‌رِێز ئه‌وه‌ له‌و جێگه‌يه‌ هه‌ڵده‌سي تا ئه‌و عايله‌يه‌ دانيشن ..."

هه‌موو ئه‌و بۆچوونه‌ باشانه‌ي كابرا له‌ رِووكه‌شدا له‌سه‌ر من بۆي دروست بووه‌ ، پێچه‌وانه‌ ده‌كه‌مه‌و و ده‌ڵێم "من ناتوانم ئينسانێكي ئه‌وه‌نده‌باشبم تا جێگه‌ي خۆم به‌وان بده‌م"

 من نه‌باشم نه‌ مرۆڤێكي باشم . 

 


"رِووداوه‌كان له‌ دوانزه‌ كاتژمێرى (P.M ) دا " 

به‌دروستى كاتژمێر  10 : 00 P.m

خه‌ريكم هه‌ستم ، وه‌ك له‌زگه‌ێكى به‌هێزگرتبمى له‌ جێگه‌ نوێنه‌كه‌م نابمه‌وه‌ ، خه‌و به‌رى نه‌داوم ، دوانزه‌ كاتژمێره‌ ژێرم ته‌رِه‌ . ده‌مه‌وآ هێندێكى ديكه‌ سه‌ر به‌ ژێر به‌تانييه‌كه‌مدا بكه‌مه‌وه‌  ته‌رِى و بۆنى پيس رِێگه‌ نادا ،  گه‌ر خۆم نه‌بم هه‌ركه‌س ئه‌و بۆنه‌ى لێبێ هه‌ردوو كونه‌ كه‌پووم به‌ چيمه‌نتۆ پرِ ئه‌كه‌مه‌وه‌ ،  تا بتوانم دوورى لێ ئه‌گرم ، چرپاكه‌ هه‌ڵده‌گرم ، به‌خێرايى فرته‌ ئه‌كه‌م بۆ سه‌ربان به‌ ته‌نافه‌كه‌يدا ئه‌ده‌م ، دێمه‌وه‌ ژوور،  لاپتۆبه‌كه‌ دا ئه‌گيرسێنم ،  ئه‌مه‌وآ نامه‌يه‌كت بۆ بنووسم و رِووداوه‌كه‌ ساده‌ بكه‌مه‌وه‌ ،  له‌گه‌ڵيشى هێندێك پێبكه‌نم " خۆشه‌ گه‌ر جار ،  جار ، به‌ ميزبه‌خۆداكردنێكيش بێ بگه‌رِێيته‌وه‌ بۆ منداڵى " بۆم نانوسرێ ، په‌نجه‌كانم له‌سه‌ر پيتى لاپتۆبه‌كه‌ خۆى رِاناگرێ ،  ووشه‌كان تێكه‌ڵئ ئه‌بن ، هيچيان لێ ده‌رناچێ ، ده‌ترسێم  به‌هه‌ڵه‌ شتێكى دى ده‌رباره‌ى " ئه‌و خوخده‌ خراپه‌ته‌وه‌ بنووسم به‌ تيڤى يه‌كه‌وه‌ گرتووته‌ ، كه‌ ئاماده‌يت به‌ديار درامايه‌كه‌وه‌ بمريت ،  تا ده‌رگه‌ نه‌چيت و ته‌ماشاى  سندوقى پۆسته‌كه‌ نه‌كه‌يت ، بزانيت نامه‌ى منى تێدايه‌ بۆ تۆ يان نا...  " چى ده‌كه‌يت ؟ قامكم هه‌ر ئه‌و ووشانه‌ ده‌زانێ بنووسێ ...  به‌م مانگى ته‌ممووزه‌ له‌رز دايگرتووم ،  فێنككه‌ره‌وه‌كه‌ خامۆش ده‌كه‌م ، چاكه‌ت و بلوسێكى ئه‌ستوور به‌سه‌ر جله‌ ئه‌ستوره‌كانى به‌رمدا ئه‌كه‌م ،  به‌ به‌تانييه‌كه‌وه‌ ده‌چمه‌ به‌له‌كۆنه‌كه‌ ، به‌ چيچكانه‌وه‌ وه‌ك پيره‌ مرۆڤێكي ئيماندار"حى الله‌" ده‌كات خۆم به‌ پشت و پاشدا ئه‌خه‌م ، چۆقه‌ چۆقى ددانم حه‌وت گه‌رِه‌ك نا ، يه‌ك دوو كۆلآن ئه‌ولاترى خۆمان ئه‌رِوا و چاوه‌رِێ ئه‌كه‌م بێن،  له‌ده‌رگه‌ بده‌ن و به‌م شه‌وه‌ به‌ئاگايان بهێنم و بڵێن "ئه‌وه‌ چ هه‌رايه‌كه‌ له‌سه‌ربانى ئێوه‌؟  "

 

11:6 P.m

 له‌ئه‌نجامى ئه‌و سورِانه‌وه‌ بێ هه‌ژماره‌ى زه‌وى ده‌گه‌ڵ خزم و ئاشنايانم لێك دووركه‌وتينه‌وه‌ ، لێ ده‌گه‌ڵ دروست بوونى ئه‌و حه‌مكه‌ شاشه‌ بێ هه‌ژماره‌ توانيومه‌ ، مامم له‌ ئه‌ڵمانيا ، خاڵۆم له‌ به‌ريتانيا ، كورِى پورم له‌پرتوگال ، كچى مام له‌ ئه‌رجه‌نتين ، باوكم له‌ كه‌نه‌دا ، دايكم  له‌ رِووسيا و ، هاورِێكانم له‌م ولاَتانه‌ى ده‌رووبه‌ر بدۆزمه‌وه‌ ، شه‌وانه‌ له‌ رِێگه‌ى شاشه‌وه‌ ده‌رده‌كه‌وين و ده‌په‌يڤين ، له‌وه‌ته‌ى شاشه‌ كۆى كردووينه‌ته‌وه‌ ناكۆكييه‌كان زياد بووه‌ ، دڵمان له‌يه‌ك پيسه‌ و له‌ناو خۆمان له‌سه‌ر ميراتى ده‌بێ به‌شه‌رِ،   هيچ ده‌ركه‌وتنێك نييه‌ بێ ده‌مه‌قاڵێ و ، قسه‌ هه‌ڵبه‌ستن بۆيه‌ك و ،  گێرِانه‌وه‌ى لاى يه‌كێكى ديمان.  شه‌وێك تێ ناپه‌رِێ  جنێو به‌ مامم نه‌ده‌م  ، ميلى ده‌مانچه‌ له‌ خاڵۆم ده‌هێنمه‌وه‌ ، رِووه‌ و كچه‌ پورم ده‌يچركێنم ،  هه‌زار چووك به‌ قوونى كورِى مام ده‌نێرم ، باوكم ده‌يه‌وێ له‌ شاشه‌كه‌وه‌ بۆم بێته‌ ئه‌مديوو ،   دايكم له‌ دووره‌وه‌ تاكه‌ نه‌علم تێ ده‌گرێ ، هاورِێكانيشم دار ماسيحه‌م بۆ هه‌ڵده‌گرن لێم بده‌ن . ده‌بينم شاشه‌يه‌ بۆ حيكه‌مه‌ته‌كانى ستايشى ئه‌كه‌م كه‌ رِێگه‌ نادا ده‌ستى ئه‌وانم پێ بگات ، ئۆخژه‌نێك ده‌كه‌م . سوێند ده‌خۆم داهۆڵێك  سه‌د هێنده‌ له‌ مرۆڤى به‌ر شاشه‌ چاتره‌ . ئێمه‌ شاشه‌ كۆيكردوينه‌ته‌وه‌ ، ئێمه‌ ...  "كۆ"ێكى ناكۆكين .  

8 : 00 P.m

"بۆ به‌ندينخانه‌"


به‌ره‌وه‌ بنكه‌ى پۆلس رێم گرت ، خه‌ريكم  سكالآى ياسايى تۆمار ئه‌كه‌م ئه‌فسه‌رى لێكۆڵه‌ر  گوێم لێده‌گرێ " قوربان ... يان من له‌ به‌ندێ بكه‌ن ، يان نووسه‌رى ئه‌م كتێبانه‌ ، به‌ جۆرێك ژيانى منيان تێك نه‌داوه‌ ، گۆرِيوه‌ به‌ جۆرێكى زۆر خراپ " زۆر به‌هێواشى خه‌ريكه‌ ناوه‌كانيانم لێوه‌ر ده‌گرێت و له‌گه‌ڵ نووسينياندا ده‌ڵێ " به‌خوا رِاست ده‌فه‌رمووى ئێمه‌يش گيرۆده‌ى ده‌ستى ئه‌مانه‌ين " .

ئۆخژه‌نێك ده‌كه‌م و به‌ خۆم ده‌ڵێم ئه‌ميش ده‌يانناسێ  پێده‌چێ خوێنه‌رێكى باش بێ ، درێژه‌ى پێده‌دات " ئا رِامبۆ ... ئه‌و هه‌تيوه‌ چه‌قۆ وه‌شێنه‌ پێ په‌تييه‌كه‌يه‌ ، كه‌س نازانێ كێ خاوه‌نييه‌تى ، رِۆژ نييه‌ له‌گه‌ڵ چه‌ند كه‌سێك به‌شه‌رِ نه‌يت ، كافكا كورِه‌ گه‌نجه‌كه‌ هه‌موو رِۆژێ شاره‌وانى خۆى و شمه‌كه‌ هه‌رِاجييه‌كانى رِاو ده‌نێ ، دۆستۆيڤسكى ئه‌وه‌ پياوه‌  پيره‌ پاقله‌ فرۆشه‌كه‌يه‌ باشه‌ مرۆڤێكى بێ وه‌يه‌ ده‌بێ چى كردبێ؟"  ، " قوربان زۆر شتى كردووه‌.. " .

 قه‌ڵه‌مه‌كه‌ى مره‌كه‌بى تێدا نامێنێ ، چه‌ند جارێك به‌ مێزه‌كه‌يدا ده‌كێشێ ، داوا ده‌كات بۆى بگۆرِن رِوو ده‌كاته‌ من و ده‌ڵێ فه‌رموون ئه‌وانى ديكه‌ كێن ، له‌گه‌ڵ ناوهێنانى ئه‌وانى ديكه‌ ديسان له‌به‌ر خۆيه‌وه‌ قسان ده‌كا "بۆرخيس .. ئايى له‌م پيره‌  هه‌تيو بازه‌ ، به‌خوا ده‌بێ دار له‌ قونى ببرِم ،  ته‌مبێى بكه‌م بۆت .  ماركيز .. ئه‌وه‌ پياوه‌ فيعل چييه‌كه‌يه‌ ،  له‌گه‌ڵ سه‌دان ئافره‌ت سێكسى كردووه‌ ،  ده‌بێ به‌ گوون هه‌ڵيواسم بۆت . سادقى هيدايه‌ت ... سه‌ر با ئه‌دات و" ئاهــ ێك ده‌كات.. له‌مێژه‌ به‌ شوێن ئه‌م تلياك كێشه‌دا ده‌گه‌رێم ، بيگرم ده‌بێ كاره‌با له‌ زووبانى بده‌م ".

ده‌ست ده‌خاته‌ سه‌ر شانى من و ده‌ڵێ " ئێوه‌ ئێستا ده‌توانن برِۆن .. به‌ڵێن بێت سه‌رجه‌ميان بهێنمه‌ ئێره‌ و پشتيان بشكێنم ئه‌مانه‌ چۆن ده‌توانن ته‌داخولى ژيانى خه‌ڵك بكه‌ن "سوپاسگوزارى ئه‌فسه‌ره‌كه‌ ده‌بم و دێمه‌ ده‌ره‌وه‌ .

 3 : 00 P.m

له‌ ته‌نيشت ديوارى دادگه‌وه‌ دێمه‌ خوارێ به‌ هه‌ركه‌س ده‌گه‌م

"سلآو .. بێ ئه‌رك .. موو هه‌ڵكێشت پێيه‌ ؟ "

" تێكچوويت ؟ "

ئه‌و په‌يڤانه‌ى دادوه‌ر له‌ زارى ده‌هاتنه‌ ده‌ر له‌ناو گوێم ماوه‌ته‌وه‌ و ئازارم ئه‌دات ، دادگه‌ شوێنێكه‌ ته‌نها بۆ جيابوونه‌وه‌ ،  بۆ گرێبه‌ستى پێكه‌وبوون نابێ ، ئێمه‌ ماويه‌كى زۆر پێكه‌وه‌ بووين ، بێ رِه‌زامه‌ندى هيچ نووسراو ، دادوه‌رێك بوو . ئێستا چاتره‌ بێ هيچ نووسراوێك لێك جيا بينه‌وه‌ و ، منت خۆشنه‌وێ چوون ناتوانم باوكي منداڵت و ، هاوسه‌رت بم به‌هۆي ئه‌و ئازاره‌ زۆره‌ي هه‌مه‌ ، شه‌وان له‌ ناو چرپاكه‌م خۆم ناگرم ده‌ست و قاچه‌كانم به‌ هه‌رچوار لا ده‌وه‌شێنم ، گه‌ر بێت و له‌ته‌نيشتم بيت زه‌برێك به‌ر سكت ده‌كه‌وێ  ، زيان به‌ دووگيانييه‌كه‌ت ده‌گه‌يه‌نێ ، ده‌بينه‌ بكوژي كۆرپه‌يه‌ك ئه‌وكات لێك جيا ده‌بينه‌وه‌ ، چاتر وايه‌ له‌ ئێستاوه‌ لێك جيابين ، سه‌رقاڵبوون به‌ نووسين و خوێندنه‌وه‌ ئه‌وه‌ي باشه‌ گيرۆده‌ي بوويت ، تا ئه‌به‌د ئازارت ئه‌بێ ،  به‌و هۆكاره‌يش ناتواني ببيت به‌ باوكي هيچ منداڵێ ،  هاوسه‌ري هيچ رِه‌گه‌زێكي به‌رامبه‌ر ، ئه‌توانم هاورِێت بم ... دوور و دۆست سڵاوێك له‌نێوانمان هه‌بێ ،  له‌كاتي سێو پاككردن ئه‌وده‌مه‌ي قامكي خۆم ده‌برِم ، خوێني لێ ده‌تكێ تۆم بير بكه‌وێته‌وه‌ و ته‌له‌فونت بۆ بكه‌م و بڵێم " ئيستا يش وه‌ك جاران خۆشت ده‌وێم ؟ منداڵه‌كه‌ى ناو سكت ماوه‌ "

ته‌له‌فونه‌كه‌ داده‌خه‌مه‌وه‌ و بيرم ده‌چێ پێت بڵێم :- ئۆهــ چه‌ند گرانه‌ باوك بيت وه‌ك باوكي من !

 دووه‌م په‌يڤى نهێنى له‌ ناوه‌رِۆكى چيرۆكه‌كه‌وه‌ ...

به‌ ته‌نێ له‌گه‌ڵ داپيره‌م ئه‌ژيم ، له‌گه‌ڵ خێزانم جيابوومه‌ته‌وه‌ ، دوورم له‌ گشت ئاشناێك ژيانم لێ بووته‌ ژه‌قنه‌مووت گيرۆده‌ى ئه‌و نه‌خۆشييه‌م هێندێجار به‌ ئاگا و هێندێجار نا ئاگا له‌ كاتژمێره‌ دووباره‌كاندا ده‌چمه‌وه‌ شوێنى رِووداوه‌كان . ماوه‌ێكى زۆره‌ چه‌ند ماهێك ده‌بێ تاقه‌تم له‌ رِێگرتن چووه‌ و له‌ ژوور له‌بن تاريكى لێى رِاكشاوم ، زانيومه‌ ئه‌فسه‌رى لێكۆڵه‌ره‌وه‌ به‌ فه‌رمانى دادگه‌ به‌هه‌ردوو تۆمه‌تى " گه‌ر هاوسه‌رگيرى بكه‌م ئه‌وا  زه‌برێك به‌سكى هاوسه‌رم ده‌خه‌م و منداڵى له‌بار ده‌به‌م و ، ناوى هێندێك كه‌سايه‌تيم داوه‌ به‌ به‌ بنكه‌ى پۆليس كه‌ ئه‌وان له‌ ژيان نه‌ماون وته‌نها كت]بيان ده‌ست ده‌كه‌وآ ،  پێيان وايه‌ من به‌رامبه‌ر به‌ ياسا شۆخيم  كردووه‌ " به‌دوامدا ده‌گه‌رِێن و ده‌يانه‌وێ ده‌ستگيرم بكه‌ن  چه‌ند رِۆژ ئه‌وان به‌ خۆيان و فه‌رمانيان دێن من له‌نێو تانكى سه‌ربان خۆم حه‌شار ده‌ده‌م ،   هه‌موو شه‌وێ  كه‌ ده‌نووم ئه‌فسه‌ره‌كه‌ دێته‌ خه‌ونم و ده‌ڵێ " له‌ هه‌ركوێ بتگرم  ده‌بێ دار له‌ قونت ببرِم و به‌ گون هه‌ڵتواسم و كاره‌با له‌ زووبانت  بده‌م و  پشتت بشكێنم " ئيدى به‌يانيان كه‌له‌خه‌و رِاده‌بم ده‌ڵێى لافاو هاتووه‌ته‌ ژێرم يان باران له‌سه‌رم نا له‌ ژێرمدا دايكردوو و چرپاكه‌م به‌جۆرێك بۆنى پيسى لێدێ كه‌ به‌ ده‌ريايه‌ك ئاو پاك نابێته‌وه‌ .

 


ئه‌م چيرۆكه‌ له‌ژماره‌ (90) ى گۆڤارى هه‌نار بڵاوبووه‌ته‌وه‌

ڕیاره‌ به‌شێک له ئه‌ندامانی ئه‌نجومه‌نی خۆشنووسی مه‌هاباد پێشانگایه‌کی خه‌ت بکه‌نه‌وه‌ له سه‌ر به‌رهه‌مه‌کانی شاعیران و چیرۆک‌نووسانی کورد به دوو زمانی کوردی و فارسی، هه‌ر بۆیه لێره‌وه‌ داوا ده‌که‌ین له گشت شاعیران و چیرۆ‌ک‌نووسانی کوردستان به‌رهه‌مه‌کانی خۆیان تا 15ی گه‌لاوێژ (مرداد) ڕه‌وانه‌ی ده‌بیرخانه یان ئیمه‌یلی ئه‌نجومه‌نی ئه‌ده‌بیی مه‌هاباد بکه‌ن.

تایبه‌تمه‌ندییه‌کان:

1.      به‌رهه‌مه‌کان "شێعر، چیرۆک و په‌خشان" به زمانی کوردی یان فارسی بن.
2.      هه‌ر شاعیرێک ده‌توانێ سێ به‌رهه‌می خۆی بنێرێ.
3.      چیرۆک و په‌خشانه‌کان له 12 دێڕ تێنه‌په‌ڕێ.
4. جوانترین دێڕ له شێعره‌ ناردراوه‌کان بۆ خۆشنووسی هه‌ڵده‌بژێردرێ.
4.     ناردنی بابه‌ت به‌ واتای هه‌ڵبژاردنی بابه‌ته‌که بۆ پێشانگا نییه.
5.      ده‌سته‌ی به‌ڕێوه‌به‌رایه‌تی ئه‌نجومه‌نی ئه‌ده‌بی و خۆشنووسی له هه‌ڵبژاردنی بابه‌ته‌کان‌دا ده‌ستیان ئاوه‌ڵه‌یه.
پایزه شێعری مه‌هاباد




    ڕۆژی چوارشه‌ممۆ ڕێکه‌‌وتی 1ی خه‌زه‌ڵوه‌ری ساڵی 92 ئه‌نجومه‌نی ئه‌ده‌بیی مه‌هاباد له ساڵۆنی ئیداره‌ی فه‌رهه‌نگ و ئیڕشادی ئیسلامی ئه‌م شاره‌ ئێواره کۆڕێکی له ژێر ناوی "پایزه شێعر" بۆ شاعیرانی هاوچه‌رخی مه‌هابادی پێک‌هێنا.

سه‌ره‌تای کۆڕه‌که پێشکه‌شکاری به‌توانا "پێژمان ئیسماعیل‌نیژاد" له لایه‌ن خۆی و ده‌سته‌ی به‌ڕێوه‌به‌رایه‌تی ئه‌نجومه‌ن به‌خێرهاتنی هه‌موو به‌شداربووانی کۆڕه‌که‌ی کرد به تایبه‌ت شووڕای شار، نوێنه‌رایه‌تی شاره‌دار، ده‌بیری کۆمیسیونی فه‌رهه‌نگی شووڕا و سه‌رجه‌م شاعیران و هۆگرانی وێژه و ئه‌ده‌بیی کورد. پاشان داوای له ئه‌ندامی به‌ڕێزی ئه‌نجومه‌ن "هیوا قاره‌مانی" کرد بۆ ئاڕاسته کردنی په‌یامی ئه‌م ناوه‌نده.

گرووپی هاژه‌ی موکریان که پێک‌هاتبوو له به‌ڕێزان:

1.       ئه‌رسه‌لان قانع‌زاده به ئامێری تونبه‌ک
2.       ئه‌میر ڕه‌حمه‌تی به ئامێری عوود
3.       ڕامین ڕه‌بیعی به ئامێری سه‌نتوور
4.       بابه‌ک که‌دخودا به ئامێری ویوڵۆن
5.       به‌همه‌ن مه‌ولوودی به ئامێری شمشاڵ
6.       سابیر قه‌له‌نده‌ری گۆرانی بێژ
له سه‌ره‌تای کۆڕه‌که‌دا بۆ ماوه‌ی 20 خوله‌ک چه‌ند ئاهه‌نگێکیان پێشکه‌شی ئاماده‌بووان کرد. پاشان پیشكه‌شکاری سه‌ره‌کی کۆڕه‌که ڕایگه‌یاند که کۆڕی پایزه‌ی شێعری ئه‌مجار له چوار پاژ پێک‌هاتووه و وه‌ک پاژی یه‌که‌م بۆ خوێندنه‌وه‌ی شێعر ناوی ئه‌و به‌ڕێزانه‌ی ڕاگه‌یاند، هه‌روه‌ها ده‌ورگێڕی ئه‌م پاژه هه‌رمان وه‌تمانی بوو و به‌ڕێزان ڕه‌حمان په‌ناهه‌نده به ئامێری فلووت، جه‌لال هه‌یبه‌تی به ئامێری هارمۆنیکا و عه‌لی شه‌ریفی به ئامێری گیتار هاوڕێیه‌تی شاعیرانیان کرد:

1.       عه‌زیز فازلی
2.       گه‌لاوێژ به‌یگ نیا
3.       زانکۆ خه‌لیفه
4.       ئه‌بووبه‌کر عه‌زیزان
5.       مه‌حموود محه‌ممه‌دیان
6.       سالار ڕاهه‌وی
7.      که‌ریم خزری
8.      جه‌لال ئه‌حمه‌دی
له پاژی دووه‌م‌دا به ده‌ورگێری شه‌ویار گولابی‌ئازه‌ر و هاوڕێیه‌تی ژه‌نیاری پیانۆ دیاکۆ وه‌تمانی ئه‌م به‌ڕێزانه شێعریان ئاڕاسته‌ کرد:

1.       قاسم موئه‌ییه‌زاده
2.       ڕه‌سووڵ که‌ریمی
3.       سه‌ییدسمایل شآهۆیی
4.       حوسێن حه‌یده‌رپوور
5.       قاسم تاباک
6.       هه‌ژار ئیوه‌ر
7.      هاجه‌ر په‌رویزنیا
8.      جه‌لال پوورحه‌سه‌ن
له به‌شی سێهه‌م‌دا به ده‌ورگێڕی هه‌رمان وه‌تمانی و هاوڕێیه‌تی ژه‌نیاری باغڵه‌مه سۆران پوورعه‌لی موکری ئه‌م شاعیرانه شێعریان خوێنده‌وه‌:

1.       ناسر ئاغابرا
2.       عه‌بدوڵڵا گولابی
3.       ڕه‌سووڵ ئاماده‌پوور
4.       محه‌ممه‌د فه‌هیمی
5.       رویا ئاسیابان
6.       سوله‌یمان پیرۆتی
7.      ڕه‌سووڵ ڕه‌ش‌ئه‌حمه‌دی
8.      ڕه‌حیم سوڵتانی
له دوای پاژی سێیه‌م چه‌ند خوله‌کێک پشوودان ڕاگه‌یندرا و له‌م ماوه‌یه‌‌دا به شیرینی و ئاومیوه‌ میوانداری له به‌شداربووان کرا. پاشان پێژمان ئیسماعیل‌نیژاد هاته‌وه‌ سه‌ر تریبوون و ناوی به‌شداربووانی پاژی چواره‌می به ده‌ورگێڕی شه‌ویار گولابی‌ئازه‌ر و ژه‌نیاری پیانۆ دیاکۆ وه‌تمانی ڕاگه‌یاند:

1.       سه‌یید سمایل به‌رزه‌نجی
2.       سامان ئه‌حمه‌دزاده
3.       مامۆستا مه‌لا عه‌لی قادرپوور
4.       فه‌رهاد ساڵحی فه‌ڕ
5.       ناسر مینا
6.       قادر نیازی
7.      حوسێن ڕه‌حیمی
8.      محه‌ممه‌د ئه‌سه‌دی
له دوابه‌شی به‌رنامه‌که‌دا به‌ڕێزان کامڕان یه‌زادانفه‌ڕ ئه‌ندامی شووڕای شار، سه‌لاح پایانیانی ده‌بیری کۆمیسیونی فه‌رهه‌نگی شووڕا، سوله‌یمان محه‌ممه‌دیانی نوێنه‌رایه‌تی ئیداره‌ی فه‌رهه‌نگ و ئیڕشاد، حاجی جه‌لال وه‌تمانی به‌رپرسی مه‌جمه‌عی ئومووری سێنفی مه‌هاباد، مامۆستا مه‌لا عه‌لی قادرپوور، ئاغای مه‌ولوودپوور، عومه‌ر ڕه‌سووڵی، عه‌لی ڕێبوار و نوێنه‌رایه‌تی کتێب‌خانه‌ی ڕووناکی موکریان هاتنه سه‌ر سێن و ڕێزنامه‌ی شاعیران و هونه‌رمه‌ندان و ئیسپانسێر و یارمه‌تی‌ده‌رانی به‌رنامه‌یان پێشکه‌ش کرد و به‌م جۆره کۆڕيکه له که‌ش‌وهه‌وایه‌کی شاعیرانه‌دا کۆتایی پێهات.

ده‌سته‌ی به‌ڕێوه‌‌به‌رایه‌تی ئه‌نجومه‌نی ئه‌ده‌بیی مه‌هاباد پڕ به دڵ سوپاس و پێزانینی خۆی ئاڕاسته‌ی سه‌رجه‌م ئه‌و به‌ڕێزانه ده‌کات که هه‌ر کام به جۆرێک له پێک‌هێنانی ئه‌م کۆڕه‌‌دا ده‌وریان هه‌بووه به تایبه‌ت به‌ڕێز سامان ئیره‌می که ئه‌رکی دیکۆڕ و نووری به‌رنامه‌ی له ئه‌ستۆ بوو، کاک هیوا قاره‌مانی که نووسینی په‌یامی ئه‌نجومه‌نی وه‌ئه‌ستۆ گرت، کاک غه‌فوور پیرزاده که ماندوویی نه‌ده‌ناسی و به گیان و دڵ تێده‌کۆشی، کاک سه‌لاح پایانیانی که پشتیوانمان بوو، شاره‌داری خۆشه‌ویست موهه‌ندیس کوردستانی و به‌رپرسی مه‌جمه‌عی ئومووری سێنفی حاجی جه‌لال وه‌تمانی، خاتوو سه‌حه‌ر مێهره‌بانی، کاک سه‌لاح خزری، فه‌وزییه یاهوو، شۆڕش مه‌حموودی، سالار ڕاهه‌وی، پێژمان ئیسماعیل‌نیژاد، ئومید خاکپوور، ئیبڕاهیم ئیبڕاهیمی و سه‌رجه‌م ئه‌ندامانی خۆشه‌ویستی ئه‌نجومه‌نی ئه‌ده‌بیی مه‌هاباد.

دووهەمین شەوە‌شێعری ناوچەیی مەهاباد

 دووهەمین شەوە‌شێعری ناوچەیی مەهاباد بە بەشداری شاعیرانی پارێزگاكانی ئازەربایجانی ڕۆژئاوا،ئیلام، كرماشان و كوردستان
 

بنكەی فەرهەنگی و هونەری ئەدەبیی موكریانی مەهاباد (ئەنجومەن ئەدەبی) بە هاوكاری ئیدارەی فەرهەنگ و ئیڕشادی ئیسلامی، شووڕا، شارەداری و فەرمانداری مه‌هاباد دووهەمین شەوە‌شێعری ناوچەیی خۆی بە بەشداری شاعیرانی پارێزگاكانی ئازەربایجانی ڕۆژئاوا، ئیلام، كرماشان و كوردستان له‌ ڕێكەوتی یەكی بانەمەڕ لە ساڵۆنی وەحدەتی ئەم شارە بەڕێوە برد. ئەم شەوەشێعرە پێشكەش كرابوو بە شاعیران، نووسەران، لێكۆڵەران و وەرگێڕانی پلەبەرزی وێژەی كوردی؛ ماموستا هێمن، هەژار، ئەحمەد قازی، ئیبڕاهیم یونسی، مەستوورە ئەردەلان، سوارە ئیلخانی‌زادە.

لەم شەوەشێعرەدا پەیامی ئەنجومەن لە لایەن کاک جەلال پوورحەسەن مودیر مه‌سئولی بنکه‌ی موکریان خوێندرایەوە له‌ چوار پاژ دا وته‌کانی ڕێک خست که‌ بریتی بوون له‌ 1 – ناساندنی بنکه‌ی موکریان و کار و چالاکیه‌کانی ئه‌و شوێنه.‌ 2- باسی پێشینه‌ی فه‌رهه‌نگی مه‌هاباد و ئه‌رک و به‌رپرسیارێتیه‌کانی بنکه‌ له‌ نێو شاری فه‌رهه‌نگی مه‌هاباد دا. 3 –باس له‌ په‌یوه‌ندی نێوان بنکه‌ی موکریان و بنکه‌ ئه‌ده‌بی و ناوه‌نده‌ فه‌رهه‌نگیه‌کان له‌ گه‌ڵ یه‌کدی و په‌یوه‌ندیان له‌ گه‌ڵ کۆمه‌ڵانی خه‌ڵک، به‌رپرسان و  کاربه‌ده‌ستان لێک درایه‌وه‌. 4 – له‌ به‌شی کۆتایی قسه‌کانی بڕیاری به‌ڕیوه‌بردنی فێستیواڵ و جه‌شنواره‌ی ڕاگه‌یاند و به‌شداربووانی ئه‌رخه‌یان کرد که‌ بنکه‌ی موکریان له‌ ئاماده‌کاری دایه‌ بۆ به‌ڕیوه‌بردنی جه‌شنواره‌ و فێستیواڵ. دواتر لە لایەن بەڕێز قادر مورادی بەرپرسی ئیدارەی فەرهەنگ و ئیڕشاد هاوكات لەگەڵ بەخێرهاتن‌كردنی میوانان و شاعیرانی بەشداربوو و پیرۆزبایی شەوەشێعرەكە لە خەڵكی فەرهەنگ‌دۆستی شار، ئەندامان و بەڕێوەبەرانی بنكەی فەرهەنگی هونەری ئەدەبی موكریانی مەهاباد، هیوای خواست مەهاباد لە ساڵانی داهاتوودا بتوانێت بەرنامەی توكمە‌تر و بەرفراوانتر بەڕێوە ببات و هاوكاتیش مەهابادی بە شایانی به‌ڕیوه‌بردنی جشنوارەی شێعر و فستیڤاڵ زانی و بەڵینی كارسازی هەرچی باشتر بەرێوەچوونی ئەم چالاكییە فەرهەنگی و هونەرییانەی دا كە لە ڕاستای خزمەت بە گەشەی فەرهەنگی، هونەری و ئەدەبی‌دا هەنگاو دەنێنەوە. پاشان سەید ڕەسووڵ نەبەوی بە نوێنەرایەتی لە لایەن شووڕای ئیسلامی شارەوە پەیامی ئەم ناوەندەی پێشكەش كرد كە لە لایەن بەشداربووانی ناو ساڵۆن پێشوازییەكی گەرم لە وتە بەنرخەكانی ناوبراو كرا. لە درێژەدا لە سێ پاژی دیاریكراو، ئەو شاعیرانە شێعری خۆیان خوێندەوە كە بریتی بوون لە بەڕێزان؛

 

پاژی یەكەم: ڕەسووڵ كەریمی"سووتاو"، لەیلا ساڵحی، محەممەد سەدیق كەریمی، هەژان بابامیری، تاهیر كەریمی"شیوەن"، هەڵاڵە سۆهرابی، قادر ڕەسووڵ فات، محەممەد مستەفازادە، عەلی بایزیدی.

 

پاژی دووهەم: قاسم موئیەدزادە"هەڵۆ"،زاهیر سارایی،یونس ڕەزایی، عەبدوڵڵا گولابی"هونەر"، سۆران حوسێنی، ڕەسووڵ ئامادەپوور"هێما"،شێرزاد ڕۆستەم‌دوست"شاسوار"، سامڕەند ئەحمەدزادە"شپڕێو" .

 

 پاژی سێهەم: عیرفان گەیلانی، كاوە شوكری "سەراو هەورامی"، ئارەزوو ئەحمەدی، ئەیوب حەقبین، سمایل ئەعزەمی، ساكار سۆفی‌زادە"موحیب مەهابادی"، مادی ئەرجومەندی، هەرمان وەتمانی، سروە لەحمی، قاسم تاباك. لە هەر سێ پاژدا هاوكات لەگەڵ شێعرەكان ئەو هونەرمەندە ژەنیارانە بەڕێزانە؛ دیاكۆ وەتمانی بە ئامێری پیانۆ، هەژیر كۆكەیی بە ئامێری قانوون، ڕەحمان پەناهەندە بە ئامێری فلووت و ئیسماعیل شاهی بە ئامێری ویۆڵۆن هاوڕێیەتی شێعرەكانیان كرد. هەروەها لە بەشێك لە بەرنامەدا هونەرمەندی ناسراو و دەنگخۆشی مەهاباد کاک مەستەفا مەحموودی بە دەنگە زوڵاڵەكەی كۆڕەكەی ڕازاندەوە كە ژەنیارانی بە ناوبانگ کاک ڕەحمەت ئیبڕاهیمیان بە ئامێری تومبەك، سەردار محەممەدجانی بە ئامێری تار، فەرید وەیسی بە ئامێری بەربەت، ساسان سەمەدی بە ئامێری كەمانچە بەشداری ئەو بەشە لە بەرنامە بوون.

جێی باسە لە درێژەدا بە ناوی بنكەی فەرهەنگی هونەری ئەدەبیی موكریانی مەهاباد سپاس و پێزانین پێشكەشی هەموو ئەو ئیدارە و ناوەند و بەڕێزانە كرا كە هاوڕێ و هاوكاری بنكە بوون بۆ وەگەڕخستنی ئەم شەوەشێعرە و هەر بە ناوی ئەم ناوەندەشەوە لە لایەن بەڕێوەبەری بنکه‌ی موکریان خاتوو شەویار گولابی ئازەر، دكتور ئوتەمیشی كۆمەڵناس و ماموستای زانكۆ ، توێژەر و لێكۆڵەر؛ سەلاح پایانیانی بەرپرسی موزەسەرای هێمن ، ئەحمەد بەحری نووسەر و لێكۆڵەر و بەرپرسی گۆڤاری مەهاباد، دكتور خالەق جەلیل‌نیژاد ماموستای زانكۆ و ئەندامی بنکه‌ ،خاتوو فەوزییە یاهو بە نوێنەرایەتی لە لایەن ئەنجومەن، ڕەزا شەجیعی نووسەر و ڕەخنەگر بە نوێنەرایەتی لە لایەن نەشری گوتار، خەڵاتی ڕێزلێنان پێشكەشی بەرپرسی فەرهەنگ‌دۆستی ئیدارەی فەرهەنگ و ئیڕشادی ئیسلامی، شارەداری زەحمەتكێشی شار، بەرپرسان و ئەندامانی شووڕا، بەرپرسان و ئەندامانی پەیوەندییە گشتییەكانی ساڵۆنی وەحدەت، شاعیران، هونەرمەندانی بەشداربووی شەوەشێعرەكە، بەرپرسانی بەرنامە، چاوەدێرانی ماندووی ناو ساڵۆن، كەسایەتی و ئەندامانی پێوەندیدار بەم شەوەشێعرە كرد.

پێویست بە ئاماژەیە بە ناوی بنكەی فەرهەنگی هونەری ئەدەبیی موكریانی مەهاباد (ئەنجومەن ئەدەبی) سپاس و پێزانینی خۆمان پێشكەشی هەموو ئەو ئیدارە، ناوەند و كەسانە بكەین كە لە ڕێكخستنی ئەو بەرنامەیه‌دا هاوڕێ و هاوكاری ماڵی و مەعنەویمان بوون بۆ وێنە:

 ئیدارەی فەرهەنگ و ئیڕشادی ئیسلامی، شوورا و شارەداری، فەرمانداری،پەیوەندییە گشتییەكانی ساڵۆنی وەحدەت، سامان ئێرەمی (تەڕڕاح، دێكۆڕ و نوور)،عەلی بایزیدی هاوكاری دێكۆڕ و سەحنە، گرووپی شانۆی ئەهوورا و کاک ئومید خاکپوور، كەیوان مەولوودزادە ژووری هەماهەنگی و دەنگ، ئازاد وەتمانی فیلم‌هەڵگر و وێنەگر، بێهروز جولفایی‌ئازەر وێنەگر، كەماڵ مەولووپوور بەشی هەماهەنگی شووڕا و ئەندامی ئیفتیخاری بنکه‌، سەید ڕەسووڵ نەبەوی ئه‌ندامی شووڕا، جەلال ئەحمەدی بەشی ڕاگوێزتن و پێوەندی.

به‌شی هاوكاران ماڵی؛ خاتوو فەوزییە یاهوو، ڕەزا كاڕەشی، ڕەسووڵ ئامادەپوور، جه‌لال پوورحه‌سه‌ن، نەسرین ڕووكەش، عیسمەت نادرزادە، پەروین تاهیر، ڕەنگ و ئەبزاری ڕەحمان‌پوور، بانوانی ژین، گەلاوێژ بیگ‌نیا، سوغڕا ڕزگەیی، كوبڕا خاڵندی، فەڕەح پیران، ماهپارە لاهیجانی، محەممەدئەمین قازی، عەلی عەبداڵی،خاتوو سام.

هەروەها بەرپرسان، میوانداران، کۆڕگێڕان و چاوەدێرانی زەحمەتكێشی بنکه‌ی موکریانی مه‌هاباد؛ جەلال پوورحەسەن(مودیر مه‌سئول‌) ، غەفوور پیرزادە (مودیر عامل‌)، شه‌ویار گولابی ئازه‌ر(به‌ڕیوه‌به‌ر)، سالار پوورمەند(بەڕێوەبەر)، هەرمان وەتمانی (ڕێكخەری گشتی بەرنامە)، محه‌مه‌دئه‌مین قازی(کۆڕگێڕ)، ئه‌سرین حه‌سه‌ن پوور(کۆرگێڕ)، پۆڵا ئاغاز، قاسم تاباك، یاقووب خزری، سه‌یران به‌ختیارپوور، عەلی عەبداڵی، سۆران محەممەدی، ڕەزا ئاغاز، مەنسوور گەوركی، كامیار پازند، فریا قادری، ڕەزا كاڕەشی، خالید دەستمەردی، قادر نیازی، موحسین مام‌قادری، ئەنوەر بەهرامی، داود پووركەریمی، كامڕان خولیا، موحسین ڕەجایی، سەیران چووپان، ساهی پەرویزنیا، چرۆ پەرویزنیا، ڕەسووڵ ئامادەپوور.


سێهه‌مین به‌رنامه‌ی فۆلکلۆر (به‌یت و حه‌یران)

 

بنکه‌ی فه‌رهه‌نگی هونه‌ری ئه‌ده‌بیی موکریانی مه‌هاباد سێهه‌مین به‌رنامه‌ی فۆلکلۆر (به‌یت و حه‌یران) ی له‌ ڕێکه‌وتی 15 ی ڕێبه‌ندانی 1394 ی هه‌تاوی‌دا به‌ هاوکاری ئیداره‌ی فه‌رهه‌نگ و ئیڕشادی ئیسلامی و هه‌روه‌ها شووڕا و شاره‌داری به‌ڕێزی ‌ئه‌و شاره له‌ ساڵۆنی ئامفی تئاتر‌ به‌ڕێوه‌ برد، سه‌ره‌تای به‌رنامه به‌ خوێندنه‌وه‌ی چه‌ند ئایه‌ت له‌ قوڕئانی پیرۆز له‌ لایه‌ن موحه‌ممه‌د ئه‌رجومه‌ندی ده‌ستی پێ‌‌کرد. پاشان بڵاوکردنه‌وه‌ی تیزێر(کلیپ ویدئۆ)ێک له‌ به‌سه‌رهات و ژیانی هونه‌ری  هونه‌رمه‌ند؛ قادر ئوستاد ئیبڕاهیمی ناسراو به‌ قاله‌شین ‌سرنجی به‌شداربووانی بۆ لایه‌نی گرینگی به‌رنامه‌که‌ ڕاکێشا‌ که‌ به‌رنامه‌ی ئه‌و جاره‌ پێشکه‌ش به‌ یه‌ک عومر هه‌وڵ و ماندووبوون و تێکۆشانی ماموستا قاله‌شین له‌ پێناوی پارێزگاری‌کردن له‌ هونه‌ری ڕه‌سه‌نی فولکلۆر کرابوو . دواتر په‌یامی ئه‌نجومه‌ن له‌ لایه‌ن یاقوب خزری پێشکه‌شی به‌شداربووان کرا، پاشان له‌ لایه‌ن کاک سه‌لاح پایانیانی وتارێک له‌ سه‌ر فولکلۆر به‌تایبه‌ت به‌یت و حه‌‌یران ئاراسته‌ کرا. له‌ درێژه‌دا ته‌کنه‌وازی هونه‌رمه‌ندی هێژا کاک به‌همه‌ن مه‌ولوودی به‌ ئامێری که‌واڵ کۆڕه‌که‌ی به‌ره‌و به‌یت و حه‌یران‌بێژی ڕاکێشا که‌ له‌م به‌شه‌ له‌ به‌رنامه‌دا هونه‌رمه‌ندانی شاره‌کانی مه‌هاباد، شنۆ و پیرانشار به‌شدار بوون که‌ بریتی بوون له‌؛

محه‌ممه‌د گڵێنانی؛ حه‌یران / سیامه‌ند ئه‌مینه‌‌دار؛ لاوک/جلیل و جه‌لال محه‌ممه‌دپووری؛ مقام و ستڕانی کرمانجی/ ئه‌بووبه‌کر ئازه‌رڕوو ؛ حه‌یران/سه‌لاح خزری حه‌یران/ به‌ هاوکاری به‌شی موسیقی هونه‌رمه‌ندان؛ به‌همه‌ن مه‌ولوودی؛ شمشاڵ/ مسته‌فا ئه‌حمه‌دپوور؛ نایه‌/ کامیل کریمیان ؛ زه‌رب/ڕزگار ڕه‌سووڵی؛ باغڵه‌مه‌/ ته‌نیا عه‌لی‌نیژاد ؛ ئۆڕک/ سینا حیسامی ؛وێڵۆن/کامڕان شێخ محه‌ممه‌دی؛ دودوک و کاواڵ/جه‌ماڵ ئۆوه‌یشی؛ فلووت ، هونه‌ری خۆیان پێشکه‌شی به‌شداربووان کرد. دوابه‌شی به‌رنامه‌ به‌ هونه‌ری گرووپی هه‌ڵپه‌ڕکێی سابڵاغ به‌ سه‌رپه‌رستی هیوا جاف ڕازایه‌وه‌.  له‌ کۆتایی‌دا خه‌ڵاتی ڕێزلێنانی ئه‌نجومه‌ن و ئیداره‌ی فه‌رهه‌نگ و ئیڕشادی ئیسلامی و هه‌روه‌ها دیاری تایبه‌تی شووڕا و شاره‌داری پێشکه‌شی‌ ماموستا قاله‌شین و هونه‌رمه‌ندانی به‌شداربوو کرا. جێی ئاماژه‌یه‌ کاک که‌ماڵ مه‌ولوودپوور به‌ نوێنه‌رایه‌تی له‌ لایه‌ن شووڕای ئیسلامی شاری مه‌هاباد، خه‌ڵاتی ڕێزلێنان له‌ هه‌وڵ و چالاکییه‌کانی چه‌ند ساڵه‌ی بنکه‌ی فه‌رهه‌نگی هونه‌ری ئه‌ده‌بیی موکریانی مه‌هابادی پێشکه‌شی‌ ئه‌م ناوه‌نده‌ کرد.

شایانی باسه‌ به‌ ناوی بنکه‌ی فه‌رهه‌نگی هونه‌ری ئه‌ده‌بیی موکریانی مه‌هاباد سپاس و پێزانین پێشکه‌شی هاوشارییانی خۆشه‌ویست و هه‌موو ئه‌و ئیداره‌ و ناوه‌ند و هاوڕێیانه‌ بکه‌ین که‌ هاوڕێ و هاوکاری به‌رنامه‌که‌مان بوون بۆ وێنه‌ به‌ڕێزان؛ئیداره‌ی فه‌رهه‌نگ و ئیڕشادی ئیسلامی، شووڕا و شاره‌داری، فه‌رمانداری، سه‌یدڕه‌سووڵ نه‌به‌وی، که‌ماڵ مه‌ولوودپووری، مراد باپیرپوور،سه‌لاح خزری(ئاماده‌کردنی تیزێر)،ئازاد وه‌تمانی (فیلم‌هه‌ڵگر)،بێهروز جولفایی‌ئازه‌ر(وێنه‌‌گر)، پۆڵا ئاغاز (وێنه‌گر و هاوکاری به‌رنامه‌)، سامان ئێره‌می(دێکۆر و نوور)، ئومید خاکپوور(هاوکاری دێکۆڕ و ده‌نگ )،که‌یوان مولوودزاده‌(هاوکاری به‌شی ده‌نگ‌)، عه‌لی بایزیدی، شاهین شاوه‌له‌،جه‌لال ئه‌حمه‌دی، سه‌یران به‌ختیارپوور، هه‌رمان وه‌تمانی،موختار ئه‌ماره‌، برایم ئه‌خته‌ری،هه‌روه‌ها بنه‌ماڵه‌ی به‌ڕێزی ماموستا قاله‌شین و هه‌موو ئه‌ندامانی زه‌حمه‌تکێشی ئه‌نجومه‌ن.   ‌
كۆڕی ڕەخنە و هەڵسەنگاندن و پەردەلادان

كۆڕی ڕەخنە و هەڵسەنگاندن و پەردەلادان لە سەر كتێبەشێعری "سیس بوون بیرەوەرییەكانم" لە نووسینی شاعیری هاوچەرخ ؛ قاسم تاباك بەڕێوە چوو.

ئێوارەی ڕۆژی چوارشەممۆ، ڕێكەوتی 25 ی سەرماوەزی 1394 ی هەتاوی‌، بنكەی فەرهەنگی و هونەری ئەدەبی موكریانی مەهاباد(ئەنجومەن ئەدەبی) بە هاوكاری ئیدارەی فەرهەنگ و ئیڕشادی ئیسلامی و شووڕای ئیسلامی شاری مەهاباد، كۆڕی ڕەخنە و هەڵسەنگاندن و پەردەلادان لە سەر كتێبەشێعری "سیس بوون بیرەوەرییەكانم" لە نووسینی قاسم تاباك لە ساڵۆنی ئامفی تەئاتر بەڕێوە برد. سەرەتا لە لایەن پێشكەش‌كاری بەرنامە؛ محەممەدئەمین قازی هاوكات دەگەڵ بەخێرهاتن‌كردنی میوانان و بەشداربووان،داوای لە بەرێوەبەری بنكە؛ شەویار گولابی‌ئازەر كرد بۆ پێشكەش‌كردنی وتاری ئەم ناوەندە. پاشان لە لایەن بەخشدار و نوێنەری فەرمانداری شار بەڕێز پاكزاد چەند وتەیەك ئاراستەی بەشداربووان كرا و لە درێژەدا شاعیری هاوچەرخ؛ قاسم تاباك نووسەری كتێبەشێعری "سیس بوون بیرەوەرییەكانم" بە خوێندنەوەی چەند شێعر و لە ناو ئەوانیش‌دا كورتە شێعرەكانی بە ناوی"هیلیا"، هاوڕێ دەگەڵ ژەنیارانی موسیقی؛ دیاكۆ وەتمانی بە ئامێری پیانۆ و جەلال هەیبەتی بە ئامێری سازی هاڕمۆنیكا، پانێلی یەكەمی زانستی كۆڕەكەیان ئەسپاردە دەست وتاربێژی هێژا؛ كاك عەزیز وەلیانی تاكوو بەڕێزیان باسێكی تێروتەسەل لە سەر شێوازێك لە تەئویلی شێعری نوێ و ڕەنگدانەوەی ئەستوورە لە شێعرەكانی قاسم تاباك‌دا بخاتە بەر دید و سرنجی بەشداربووان و لێكۆڵەرانی ئەم بوارە و هەروەها تیشكی خستە سەر چۆنییەتی ئامرازی كەڵك‌وەرگرتن لە ئوستوورە بۆ پەرەپێدانی ئەو لە بوارەكانی هونەری زمان كە هەندێ جار زمانیش خۆی بەشێكە لە نمادین‌بوون. لە بەشێكی تری بەرنامەكەدا دیسان كاك قاسم تاباك بە هونەری جوانی موسیقی بلاوێنی پیانۆی كاك دیاكۆ وەتمانی سرنجی بەشداربووانی كۆڕەكەی ڕاكێشا بۆ بەشێك لە شێعرەكانی "دەزانی؟" و هەندێ لە كورتەشێعرەكانی تری كە پانێلی دووهەمی كۆڕی زانستی تەرخان كرا بۆ وتاربێژانی هێژا؛ كاك ڕەزا شەجیعی و یاقوب خزری بە كۆڕگێڕی محەممەد ئەمین قازی، كە لەم بەشە لە كۆڕەكەدا سەرەتا ڕەزا شەجیعی خوێندنەوەیەك بۆ چۆنییەتی فۆڕمی شێعری كورت و پەرەسەندنی ئەم ڕەوتە و دواتر پڕژایە سەر سێ پرسیار و وڵام‌دانەوە كە بریتی بوون لە؛

1 ـ  ئێمە وەك بەردەنگی وێژە و ئەدەبیات، چاوەڕوانیمان لە دەقێكی ئەدەبی"‌شێعر" چییە؟

2 ـ كورتەشێعر وەك فۆڕمێكی شێعری چ تاریف و واتایەك دەگرێتە خۆ و جێگە و پێگەی كورتەشێعر لە ئەدەبیاتی كوردی‌دا تا چ ڕادەیەك بەرزی بەخۆوە بینیوە و لە كوێی ئەدەبیات‌دا بەگشتی جێ‌گیر بووە؟

3 ـ پێداویستییەكانی سرنج‌دان بەو بەشە لە شێعر چ بووە و هۆی چییە كە شاعیران ڕوویان كردووەتە هۆند‌نەوە و داڕشتنی فۆڕمی شێعری كورت بەگشتی و كورتەشێعر بەتایبەتی. پاشان یاقوب خزری ڕەخنەگر و كارناسی دەروونناسی "روانشناسی" خوێندنەوەیەكی دەروونناسانەی بۆ شێعرەكانی كاك قاسم كرد و هەندێ مێتۆدی دەروونناسانەی خستە بەر باس و شرۆڤەگەری و شەن‌وكەوكردنی شێعری بەپێی ئەم شێوازە لە خوێندنەوە.

دواتر ئه‌و به‌رێزانه‌ خه‌ڵاتیان به‌خشیه‌ وتاربێژه‌کان و هه‌ر وه‌ها رێزیان له‌ کاک قاسم تاباک گرت:

ـ قادر مورادی بەرپرسی ئیدارەی فەرهەنگ و ئیڕشادی ئیسلامی

ـ سەیدڕەسووڵ نەبەوی و كەمال مەولوودپوور بە نوێنەرایەتی لە لایەن شووڕا و شارەداری شار

ـ دكتور جەلیل‌نیژاد و سالار پوورمەند بە نوێنەرایەتی لە لایەن بنکه‌ی موکریان

ـ خاتوو لاهیجانی بە نوێنەرایەتی لە لایەن خانمە بەشداربووەكان و ئەندامانی ئەنجومەن

ـ عوبید سورخابی بە نوێنەرایەتی لە لایەن نووسەران و میوانانی بەشداربووی دەرەوەی شار

ـ سەردار قازی و خاتوو مونیرە قازی كەسایەتی ناسراو و هاوڕێ و هاوكارانی ماڵی و مەعنەوی بنکه‌

ـ سمكۆ پاكزاد هونەرمەند و نووسەر ، 

ڕێزنامه‌ی بنکه‌ و خەڵاتی تایبەتی شووڕا و شارەداری و هەروەها دەستە گوڵی تایبەتی خاتوو مونیرە قازی و هەندێ لە هاورێیان و بەشداربووانی ناو ساڵۆن پێشكەشی کاک قاسم كرا. لە كۆتایی‌دا پەردە لە سەر كتێبەشێعری "سیس بوون بیرەوەرییەكانم" لە نووسینی قاسم تاباك لادرا و كۆڕەكە لە كەش‌وهەوایەكی دۆستانە و شاعیرانەدا كۆتایی پێهات.

شایانی باسە بە ناوی بنكەی فەرهەنگی و هونەری ئەدەبی موكریانی مەهاباد(ئەنجومەن ئەدەبی) جێی خۆیەتی سپاس و پێزانینی خۆمان پێشكەشی هەموو ئەو ناوەند و بەڕێزانە بكەین كە هاوڕێ و هاوكارمان بوون بۆ وێنە بەڕێزان؛ فەرماندار و شووڕا و شارداری شار،ئیدارەی فەرهەنگ و ئێڕشادی ئیسلامی مەهاباد بەتایبەت ئاغای محەممەدیانی بەرپرسی ئەنجومەنەكان،ئومید خاكپوور دێكۆڕ،كەیوان مەولوودپوور نوور و دەنگ، ئاغای تەنهایی دەنگی ساڵۆن،بێهروز جولفایی ئازەر وێنەگر،ئازاد وەتمانی فیلم‌‌هەڵگر،لوقمان ڕەحمانی فیلم‌هەڵگر، بەهمەن مەحموودی‌ئازەر وێنەگر،پۆڵا ئاغاز هاوڕێی بەردەوام و وێنەگری ئەنجومەن ،عەلی بایزیدی، جەلال ئەحمەدی،هەرمان وەتمانی، عەلی عەبداڵی،سەیران بەختیارپوور،فەرزاد سامانی،حوسێن عەزیزی و هەروەها هەموو ئەندامانی زەحمەتكێش و ئەمەگناسی بنکه‌ی موکریان.
په‌رده‌لادان له‌ 5 کتێب



بنكەی فەرهەنگی و هونەری ئەدەبی موكریانی مەهاباد(ئەنجومەن ئەدەبیی مەهاباد)، ڕۆژی چوارشەممۆ ڕێكەوتی 4 ی سەرماوەز 1394 ی هەتاوی كۆڕی پەردەلادان لە سەر پێنج كتێب لە نووسین و وەرگێڕانی نووسەرانی هێژا؛

ـ عەبدوڵڵا عەبدوڵڵازادە / فەرهەنگی "ژیان" ئینگلیسی، كوردی، فارسی

ـ خاتوو گوڵاڵە ستاوەند/ "پیلان" و "كەری نەزان" ئەدەبیاتی منداڵان

ـ زانیار قادرزادە / وەرگێڕانی دوو كتێبی "سێحربازی بچكۆلانە" لە نووسینی ئوتفڕید پڕۆیسلێڕ و هەروەها كتێبی "نیكۆلاس نیكڵبی"لە نووسینی چارڵز دیكێنز. وەڕێخست.

 

سەرەتا لە لایەن پێشكەشكاری بەرنامە؛ محەممەد ئەمین قازی بە ناوی ئەنجومەنەوە بەخێرهاتن‌كردنی میوانان و بەشداربووانی ناو سالۆنی كرد پاشان پەیامی ئەنجومەن لە لایەن شەویار گولابی‌ئازەر پێشكەش كرا.

 

لە درێژەی كۆڕەكەدا دانیشتنێكی تایبەت بۆ بەڕێزان دوكتور ئەحمەد ئەحمەدیان و دوكتور خالەق جەلیل‌نیژاد بۆ تاوتوێ‌كردنی بەرهەمەكان تەرخان كرا، سەرەتا دوكتور ئەحمەدیان باسێكی تێروتەسەلی لە سەر خاڵە بەهێز و لاوازەكانی فەرهەنگی ژیان كرد و دواتر ئاماژەیەكی تایبەتی بە چۆنیەتی شێوازی فەرهەنگ‌نووسی لە ئەدەبیاتی كوردی‌دا كرد. پاشان دوكتور جەلیل‌نیژاد لە دوو بەشی جیاوازدا لە سەر فەرهەنگی ژیان و وەرگێڕانی دوو كتێبەكەی زانیار قادرزادە تیشكی خستە سەر هەندێ بابەتی تایبەت، كە سەرەتا بابەتێكی لە ژێر ناوی "مەعرەفەت‌شناسی بنەماكانی فەرهەنگ‌نووسی" پێشكەش كرد و دواتر چەند خاڵی گرینگی سەبارەت بە چۆنیەتی سەركەوتووبوونی زمانی وەرگێرانی زانیار قادرزادە هێنا بەر باس و شرۆڤەكردن. لە درێژەدا تریبوون تەرخان درا بە نووسەرانی كتێبەكان كە هەر یەك لە كاتی دیاریكراودا، وتەكانی خۆیان پێشكەشی بەشداربووان كرد. لە ناوئاخنی بەرنامەدا بۆ ڕێزگرتن لە ئەدەبیاتی منداڵان و ماندووبوونی خاتوو گوڵاڵە ستاوەند، منداڵی ژیر؛ نازگوڵ مەعروفی شێعرێكی لە كتێبی پیلان خوێندەوە. پاشان كاك فەتاح محەممەدنیژاد بە نوێنەرایەتی لە لایەن پڕشنگی گەلاوێژی شنۆ چەند وتەیەكی سەبارەت بە بایخ‌دان بە كتێب و كتێب‌خوێندنەوە خستە بەرباس و لێكۆڵینەوە. لە كۆتایی‌دا خەڵاتی ڕێزلێنانی بنكەی فەرهەنگی و هونەری ئەدەبی موكریانی مەهاباد، شووڕای ئیسلامی شاری مەهاباد و هەروەها پڕشنگی گەلاوێژ لە لایەن بەڕێزان؛ ڕێزدار قادر مورادی بەرپرسی ئیدارەی فەرهەنگ و ئیڕشادی ئیسلامی شاری مەهاباد، عەلێ‌ڕەزا محەممەدنیژاد بە نوێنەرایەتی لە لایەن بنكەی پڕشنگی گەلاوێژ، سەید ڕەسووڵ نەبەوی بە نوێنەرایەتی شوورای ئیسلامی شاری مەهاباد، كاك كەماڵ مەولوودپوور هاوڕێ و هاوكاری بەردەوامی ئەنجوومەن ئەدەبی، سەلاح پایانیانی بەرپرسی هونەرسەرای هێمن، كاك ڕەسووڵ ئامادەپوور و خاتوو فەوزییە یاهوو بە نوێنەرایەتی ئەنجوومەن ئەدەبی، ئیبراهیم ئیسماعیل‌پوور بە نوێنەرایەتی لە لایەن میوانانی سەقز، پێشكەشی نووسەرە بەرێزەكان كرا. لە درێژەدا دەستەگوڵی دیاری لە لایەن بنەماڵەی ئەسحابی و نەوایی پێشكەشی بەڕێز عەبدوڵڵا عەبدوڵڵازادە كرا. جێی ئاماژەیە لە لایەن پڕشنگی گەلاوێژەوە بەرێز قادر ڕەسووڵ‌فات خەڵاتی ڕێزلێنانی ئەم ناوەندەی بەخشییە ئەنجومەن ئەدەبی مەهاباد كە سالار پوورمەند ئەندامی بەڕێوەبەری ئەنجومەن خەڵاتەكەی لە دەستی بەڕێزیان وەرگرت. پاشان نوێنەرانی تایبەتی و نووسەری بەرهەمەكان لە ڕێ‌وڕەسمی پەردەلادان‌دا، پەردەیان لە سەر هەر پێنج كتێب لا دا و بەشداربووان بە پێشوازی‌كردن لە كڕینی كتێب‌ و واژۆوەرگرتنی یادگاری لە نووسەران، بەرنامەكە لە ناو ئاپۆرای گەرمی بەشداربووانەوە لە كەش‌هەوایەكی دۆستانەدا، كۆتایی پێهات.

 

شایان باسە بە ناوی بنكەی فەرهەنگی و هونەری ئەدەبی موكریانی مەهاباد(ئەنجومەن ئەدەبیی مەهاباد) سپاس و پێزانینی تایبەتی خۆمان پێشكەشی هەموو ئەم ناوەند و بەڕێزانە بكەین كە بۆ ڕێكخستنی ئەو بەرنامە هاوڕێ و هاوكارمان بوون كە بریتین لە بەرێزان؛ ئیدارەی فەرهەنگ و ئیڕشادی ئیسلامی شاری مەهاباد، شووڕای ئیسلامی شار،ئومید خاكپوور دێكۆر و نوور، كەیوان مەولوودزادە دەنگ‌هەڵگرەوە، عەلی بایزیدی هاوڕێ و هاوكاری دیكۆر و ڕازاندنەوەی ساڵۆن، ئازاد وەتمانی فیلم‌هەڵگر، فیلم‌هەڵگری سیما زاگرس ، بێهروز جولفایی‌ئازەر و پۆڵا ئاغاز وێنەگر، هەرمان وەتمانی، فەرزاد سامانی، خاتوو سەیران چووپان، خاتوو سەیران بەختیارپوور، سامڕەند ئەحمەدزادە، جەلال ئەحمەدی و هەموو ئەندامانی زەحمەتكێشی ئەنجوومەن.


ڕێ و ڕه‌سمی په‌رده‌لادان له سه‌ر کتێبی "مه‌فهومی زه‌مان" له مه‌هاباد به‌ڕێوه‌ چوو...
ڕۆژی دووشه‌ممه ڕێکه‌وتی 25ی جۆزه‌ردانی 1394ی هه‌تاوی کاتژمێر 6ی ئێواره کۆڕی په‌رده‌لادان له سه‌ر کتێبی "مه‌فهومی زه‌مان" نووسراوه‌ی مارتین هایدگێر، وه‌رگێڕان له ئاڵمانییه‌وه‌ بۆ سه‌ر زمانی کوردی له لایه‌ن هیوا قاره‌مانی، به‌ڕێوه‌ چوو.
له‌م ڕێ و ڕه‌سمه‌دا که له ئامفی ئیاتری ئیداره‌ی فه‌رهه‌نگ و ئیڕشادی ئیسلامی له لا‌یه‌ن بنکه‌ی فه‌رهه‌نگی و هونه‌ری ئه‌ده‌بی موکریانی مه‌هاباد (ئه‌نجومه‌نی ئه‌ده‌بی مه‌هاباد) به‌ڕێوه‌ چوو کۆمه‌ڵێکی به‌رچاو له شاعیران، نووسه‌ران و هونه‌رمه‌ندانی مه‌هاباد و شاره‌کانی ده‌ورووبه‌ر به‌شدار بوون.
سه‌ره‌تای کۆڕه‌که به خوێندنه‌وه‌ی چه‌ند ئایه‌ت له قورئانی پیرۆز ده‌ستی پێکرد، پاشان به‌شداربووان وه‌ک ڕێز بۆ گیانی پاکی دوو ئه‌دیب و نووسه‌ری تازه‌ کۆچکردوو مامۆستایان ئه‌حمه‌د قازی و ئه‌حمه‌د شه‌ریفی یه‌ک خوله‌ک بێده‌نگیان ڕاگرت.
پێشکه‌شکاری به‌رنامه "فریا قادری" وێڕای به‌خێرهاتن کردنی گشت میوانان داوای له به‌ڕێز قادر نیازی کرد په‌یامی ئه‌نجومه‌نی ئه‌ده‌بی ئاڕاسته بکات. به‌ڕێز نیازی له چوار به‌شی 1. گرینگایه‌تی به‌رهه‌م و ڕه‌خنه 2. بایخی فه‌لسه‌فه له ئه‌ندێشه‌ی کورددا 3. گرینگایه‌تی وه‌رگێڕانی فه‌لسه‌فه‌ و پێوه‌ندی له‌گه‌ڵ زمانی کوردی 4. ده‌وری ئه‌نجومه‌نی ئه‌ده‌بی مه‌هاباد له ناساندنی فه‌لسه‌فه‌ و باری فه‌لسه‌فیدان به ئه‌ده‌بیات، داکۆکی کرده سه‌ر ئه‌و پرسانه‌ی بیر و مێشکی نووسه‌ری کورد له وه‌رگێڕانی فه‌لسه‌فه‌دا بۆ لای خۆی ڕاده‌کێشێ.
پاشان دکتور قوتبه‌دین سادقی وێڕای ئاماژه‌یه‌کی کورت به مێژوو و گرینگایه‌تی فه‌لسه‌فه له جیهان‌دا و به تایبه‌تی له ئێران و کوردستان، له‌مه‌ڕ ده‌وری گرینگی زمان و پوتانسیله‌کانی زمانی کوردی بۆ وه‌رگێڕانی فه‌لسه‌فه‌ دوا و باسیان له‌وه‌ کرد که ماوه‌یه‌که به هیمه‌تی چه‌ند که‌س له کوردستانی ئێران و هه‌روه‌ها باشوور خه‌ریکه فه‌لسه‌فه‌ به زمانی کوردی وه‌رده‌گێردرێت و ئه‌مه ده‌توانێ ڕۆڵێکی گرێنگ بگێڕێبۆ پاراستنی زمان.
فه‌رمانداری مه‌هاباد ئاغای که‌تانی یه‌کێکی تر له‌و که‌سانه بوو که له‌م کۆڕه‌دا به ئاڕاسته‌ کردنی وته‌کانیان سرنجی به‌شداربوانیان بۆ لای خۆیان ڕاکێشا، ئاغای که‌تانی سه‌ره‌تا باسیان له‌وه‌ کرد که مه‌به‌ستیان له هاتنه پشت تریبوون به‌خێرهاتن و وتنی ده‌ست خۆشانه‌‌یه له وه‌رگێڕی کتێبی مه‌فهومی زمان و پێکهێنه‌رانی کۆڕه‌که‌، ئه‌و له به‌شێک له وته‌کانیان وێڕای به‌رز نرخاندنی ئه‌رکی وه‌رگێڕ باسیان له‌وه‌ کرد که به‌داخه‌وه‌ له ماوه‌ی چه‌ند ڕۆژی ڕابردوودا کۆمه‌ڵگای ئه‌ده‌بی کورد دوو نووسه‌ر و وه‌رگێڕی زانا و هه‌ڵکه‌وته‌ی له ده‌ست‌دا که هه‌ر دووک ئۆلگووی ئه‌خلاق بوون و گه‌یشتبوونه قۆناغی شعووری ئه‌ده‌بی و فه‌رهه‌نگی.
دواتر وه‌رگێڕی کتێب، به‌ڕیز هیوا قاره‌مانی هاته پشت تریبوون و به‌خێرهاتنی گشت به‌شداربووانی کۆڕه‌که‌ی کرد، وه‌ک دوایین که‌س به‌ڕێز دکتور ئه‌مجه‌د غوڵامی ئاماژه‌یان به گرینگی وه‌رگێڕان دا و له به‌شی دووه‌می وته‌کانیان له‌مه‌ڕ فه‌لسه‌فه‌ی هایدگێر بۆ به‌شداربووان دوا.
له کۆتایی کۆڕه‌که‌دا په‌رده‌ له سه‌ر کتێبی "مه‌فهومی زه‌مان" هه‌ڵدرایه‌وه‌ و وه‌رگێڕ به‌ڕێز هیوا قاره‌مانی سه‌رقاڵی واژۆی کتێب بۆ میوانان و ئه‌دیبان بوو.
ئه‌نجومه‌نی ئه‌ده‌بی مه‌هاباد ڕێز و سوپاسی خۆی ئاراسته‌ی گشت به‌شداربووانی کۆڕه‌که ده‌کات که جارێکی تر به پێشوازیه‌که‌یان ئه‌وه‌یان سه‌لمان ڕێز داده‌نێن بۆ نووسه‌ر و ئه‌و قه‌ڵه‌مانه‌ی له پێناو زمان و فه‌رهه‌نگ و ئه‌ده‌ب‌دا بێ وچان تێده‌کۆشن. سوپاسی بێ پایانیش بۆ گشت ئه‌ندامانی چالاک و تێکۆشه‌ری ئه‌نجومه‌ن که به‌رده‌وام و به بێ هیچ چاوه‌ڕوانییه‌ک ئاماده‌ی خزمه‌تن.
شایانی باسه کتێبی مه‌فهومی هزه‌مان له زمانی ئاڵمانیه‌وه‌ کراوه‌ته‌ کوردی. 106 لاپه‌ڕه‌یه و ساڵی 1394 له لایه‌ن ئینتشاڕاتی هیوا چاپ کراوه‌.
ئه‌م کتێبه 3 ساڵ پێش "هه‌ستی و زه‌مان" وه‌ک وتار له لایه‌ن مارتین هایدگێر له زانکۆ ئاڕاسته‌ کراوه‌.
په‌یامی سه‌ره‌خۆشی

مامۆستا ئه‌حمه‌د شه‌ریفی 
ده‌قی په‌یامی ئه‌نجومه‌نی ئه‌ده‌بی مه‌هاباد بۆ کۆچی دوایی کاک ئه‌حمه‌د شه‌ریفی که له لایه‌ن به‌پرسی ئه‌نجومه‌ن به‌ڕێز پێژمان ئیسماعیل نیژاد خوێندرایه‌وه‌:

پیاوێک له‌ چه‌شنی په‌پووله‌ پاییزه‌
ڕوحێ له‌ جزیر و بۆتانه‌وه‌ به‌ره‌و به‌رزاییه‌کانی بارزان و له‌وێش ڕا هه‌تا بیستوون و تاق بۆستان که‌ دێت و به‌ ناخی به‌یته‌کاندا ده‌گه‌ڕێته‌وه‌ موکریان و ده‌چێته‌ ناو جه‌سته‌ی خه‌سته‌ی کۆترێکی نه‌رمه‌فڕی کورده‌واری، که‌ به‌ هه‌نگاوه‌ نیانه‌کانی خۆی نووسراوه‌یه‌کی له‌سه‌ر کۆڵان و له‌ناو شه‌قامه‌کانی شاره‌که‌ی‌دا بێ‌پسانه‌وه‌ بۆ به‌ره‌ی دوای خۆی وه‌ک یادگار خسته‌ ڕوو. نووسراوه‌یه‌ک که‌ نوورێکه‌ له‌ ناخی شه‌وه‌زه‌نگ ڕا؛ نووسراوه‌یه‌ک که‌ بۆ هه‌ر بیسه‌رێک په‌یامێکه‌ و بۆ هه‌ر بینه‌رێک مه‌شخه‌ڵێک. په‌یامێک له‌گوێن په‌یامی په‌پووله‌ پاییزه‌ و مه‌شخه‌ڵێک وه‌ک یه‌که‌م نووری هیوا که‌ ده‌که‌وێته‌ ناو دڵی ڕێبوارێکی هیوابڕاو. 
کاک ئه‌حمه‌د شه‌ریفی به‌ نووسه‌ر ڕۆژنامه‌ڤان و مێژوونووسی سه‌رده‌م باسی لێده‌کرێ؛ به‌ڵام ئاخۆ ئاواته‌کان و خه‌ونه‌ پیرۆزه‌کانی وه‌ها که‌سێک له‌م چه‌ند عینوانه‌دا ده‌گونجێن؟ 
کاک ئه‌حمه‌د له‌ ماوه‌ی ژیانی پڕ بار و به‌نرخی خۆیدا نیزیک یا باشتره‌ بڵێین پتر له‌ نیو سه‌ده‌ به‌بێ وچان له‌م بوارانه‌ی ژێروودا نه‌وه‌ستاوه‌ و به‌ ئه‌رکه‌وه‌ شانی وه‌به‌ر باری گرانی خزمه‌ت به‌ فه‌رهه‌نگ و مێژووی گه‌له‌که‌ی داوه‌: 
1.له‌ بواری ئه‌ده‌بی دا چالاکی زۆری هه‌بووه‌ بۆ وێنه‌: وه‌رگێڕانه‌وه‌ی نووسراوه‌ی به‌نێوبانگی "هارۆلد پینتێر" له‌ژێر ناوی "زمانی شاخان"، هه‌روه‌ها ئاوڕدانه‌وه‌ سه‌ر ئه‌ده‌بیاتی کلاسیکی کوردی، وه‌ک ساغکردنه‌وه‌ی دیوانی دوکتور شه‌وقی قازی زاده‌. 
2. له‌ بواری مێژوویی دا به‌ سه‌تان وتار و لێکۆڵینه‌وه‌ که‌ یه‌ک له‌ به‌ناوبانگترینیان نووسراوه‌کانیه‌تی سه‌باره‌ت به‌ "شوانکاره‌کان". هه‌ڵبه‌ت گرینگ و جێی ئاماژه‌یه‌ که‌ کاک ئه‌حمه‌د له‌ "مێژوونووسی سوننه‌تی کوردی" دا که‌سێکی هه‌ڵکه‌وته‌ و بێ‌وێنه‌یه‌. 
3. له‌ بواری فۆلکلۆردا کۆمه‌ڵێک نووسراوه‌ و وتاری به‌دانسته‌ی هه‌بووه‌ هه‌تا بتوانێ ئاڕشیوێکی ده‌وڵه‌مه‌ند له‌بۆ داهاتوو به‌جێ بهێڵێ. 
4. کاره‌کانی له‌ بواری ده‌نگ و ڕه‌نگ که‌ به‌رهه‌مه‌که‌ی کۆمه‌ڵێک ئاسه‌واری به‌ نرخن له‌ هاووێژی و وت‌وێژ له‌گه‌ڵ که‌ڵه‌پیاوانی وه‌ک مه‌زهه‌ر خاله‌قی، شوکروڵڵا بابان، مامۆستا حه‌سه‌ن زیره‌ک و ... 
وه‌ زۆر بواری دیکه‌ که‌ له‌و مه‌ودا که‌مه‌دا ده‌رفه‌تی ئاماژه‌ پێکردنیانمان نی‌یه‌. به‌ڵام ئه‌مانه‌ به‌گشتی کاتێ پتروپتر نرخی ڕاسته‌قینه‌ی خۆیان پێشان ده‌ده‌ن که‌ لێمان ڕوون بێته‌وه‌ کاک ئه‌حمه‌د شه‌ریفی بۆ خۆی له‌ سه‌رده‌مێک دا ژیا که‌ ئاڵۆزی زاڵ بوو هه‌روه‌ها کۆڵینه‌وه‌ی زانستی و به‌م چه‌شنه‌ وردبینانه‌ ئاوڕدانه‌وه‌ له‌ ڕابردوو ڕاست هه‌مان به‌ پێچه‌وانه‌ی ڕه‌وتی چۆم مه‌له‌کردن بوو؛ ئه‌ویش به‌ سرنجدان به‌م ڕاستییه‌ تاڵه‌ که‌ ژیان و چه‌رمه‌سه‌رییه‌کانی ژیان هه‌تا دوا پشوو به‌ پێچه‌وانه‌ی ڕه‌وتی تێکۆشانه‌کان و ئاواته‌ نه‌ته‌وه‌ییه‌کانی کاک ئه‌حمه‌د له‌گه‌ڕ دابوو. 
به‌ ناوی ئه‌نجوومه‌نی ئه‌ده‌بیی مه‌هاباد پڕ به‌دڵ سه‌ره‌خۆشی خۆمان ئاراسته‌ی بنه‌ماڵه‌ی به‌ڕێزی مامۆستای له‌کیس چوومان کاک ئه‌حمه‌دی شه‌ریفی به‌تایبه‌تی و هه‌موو ئێوه‌ به‌شداربووانی به‌ڕێز و خه‌ڵکی به‌ ئه‌مه‌گی مه‌هاباد و هه‌موو ئۆگرانی فه‌رهه‌نگ و هونه‌ر و ئه‌ده‌بی کوردی له‌ سه‌راسه‌ری کوردستان به‌ گشتی ده‌که‌ین. 
کاک ئه‌حمه‌د په‌پووله‌ پاییزه‌ی کۆڵانه‌کانی مێژوو، هه‌رده‌م وه‌بیرمان دێنێته‌وه‌ که‌ به‌هار به‌ڕێوه‌یه‌ و چاوه‌ڕوانی بوونی ئاوێته‌ به‌ نه‌وه‌ستان ئه‌رکی ئێمه‌یه‌.


په‌یامی سه‌ره‌خۆشی

مامۆستا ئه‌حمه‌د قازیده‌قی په‌یامی ئه‌نجومه‌نی ئه‌ده‌بی مه‌هاباد که له کۆڕی ماته‌مینی کاک ئه‌حمه‌د قازی له لایه‌ن به‌رپرسی ئه‌نجومه‌ن به‌ڕێز پێژمان ئیسماعیل نیژاد خوێندرایه‌وه‌:
" کاتێک نازانی بۆ کوێ ده‌چی ناگه‌یته‌ هیچ جێگایه‌ک"
به‌ڵام مام ئه‌حمه‌د هه‌ر له‌ سه‌ره‌تای فێربوون به‌ ئه‌لف‌وبێی زمان و ژیان له‌ گوندی قازیاوا زانی ده‌بێ هه‌نگاو به‌ره‌و کوێ هه‌ڵێنێته‌وه‌ که‌ ئێستا ئه‌م هه‌مووه‌ هه‌نگاوه‌ پیرۆزه‌ شوێنی جێیگای هه‌بوونی مام ئه‌حمه‌د له‌ دڵ‌دا نیشان ده‌ده‌ن.
خۆشه‌ویستانی ماته‌م‌گێڕ و گشت به‌شدار بووانی ئه‌م کۆڕه و ئه‌وانه‌ی به هه‌ر هۆیه‌ک لێره نین و له دووره‌وه شینگێڕی ئه‌و غه‌مه‌ن:
زامی کۆچی دوایی مامۆستای بیرمه‌ند، وه‌رگێڕ، ڕۆژنامه‌وان، زمانزان، نووسه‌ر، لێکۆڵه‌ر، مێژووزان، ڕه‌خنه‌گر، و سه‌رده‌بیری و میراتگری مامۆستا هێمن له‌ گۆڤاری به‌ناوبانگی سره‌وه‌دا و هاوکار و پشتیوانی ئه‌نجوومه‌نی ئه‌ده‌بیی مه‌هاباد، له‌لایه‌که‌وه‌ ئه‌وه‌نده‌ به‌ژانه‌ که‌ زمانی مرۆڤ بۆی نایه‌ته‌ گوتن که‌ چۆن له‌ پڕشه‌نگی ئه‌ستێره‌ی پڕشه‌نگداری ئاسمانی ئه‌ده‌بی کوردی بدوێ به‌ڵام له‌لایه‌کی دیکه‌شه‌وه‌ ژیان و ته‌مه‌نی ئه‌م گه‌وره‌ مه‌زنه‌ ئه‌وه‌نده‌ پڕ له‌ شانازی و خزمه‌ت به‌ خه‌ڵکه‌که‌ی بووه‌ و هه‌رچی له‌ جانتای دابوو به‌خشی به‌ خه‌ڵک و وڵاته‌که‌ی که‌ ئه‌وه‌تا؛ ئه‌م خه‌مه‌ گه‌وره‌ وای له‌ به‌گشتی هه‌موولایه‌ک کرد که‌ هه‌ست به‌ خه‌سار و ئازارێکی به‌ سۆ بکه‌ن و ئه‌وه‌تا فرمێسک‌ڕێژی ئاپۆڕای بێ‌وێنه‌ی هاوڕێیان و دڵسۆزان و ئه‌مه‌گناسانی له‌گشت شاره‌کانی کوردستان و ئێرانه‌وه‌ ئه‌م ڕاستییه‌ ده‌سه‌لمێنن.
ژیانی ئه‌م مرۆڤه‌ مه‌زنه‌ هه‌ر هه‌مووی خزمه‌ت به‌ خه‌ڵک و زمان و گه‌له‌که‌ی بووه‌. به‌ند و تاراوگه‌ و ئازار و دژواری ژیان چۆکیان پێ دانه‌نواند و ڕۆژ له‌گه‌ڵ ڕۆژ ده‌ریه‌ک بوو له‌ هه‌ڵقوڵان و دره‌وشانه‌وه‌. هه‌رکات هه‌رکه‌س چ گه‌نج و لاو چ پیر و خاوه‌ن قه‌ڵه‌م و خاوه‌ن زانست چووبا بۆلای به‌ باوه‌شێک خۆشه‌ویستی و به‌ هه‌نبانه‌یه‌کی پڕه‌وه‌ ده‌گه‌ڕواوه‌. 
ڕاسته‌ ئێستاش به‌جه‌سته‌ جێی هێشتین به‌ڵام به‌ ڕوح له‌ناومان دا به‌زیندوویی ماوه‌ته‌وه‌ و ده‌مێنێته‌وه‌. چوونکه‌ ئاکار، خووڕه‌وشتی مرۆڤانه‌ی، خۆشه‌ویستی و به‌رهه‌مه‌ ڕه‌نگینه‌کانی وه‌ک : ڕێزمانی کوردی، باقه‌بێن، وه‌رگێڕانه‌کانی دۆن‌کیشۆت و گیل‌گه‌مێش، دووانی سه‌یر و سه‌مه‌ره‌، کتک و مشک، نه‌سلی ئه‌ژدیها، سه‌دام و قه‌یرانه‌کانی خه‌لیج، ژانی گه‌ل به‌ فارسی و کورته‌یه‌ک له‌ مێژووی کوردستان؛ جا‌ به‌ئه‌رخه‌یانیه‌وه‌ هه‌مووی ئه‌و به‌رهه‌مانه‌ ده‌بنه‌ چرای ڕێگای به‌ره‌و نوێ و داهاتوو.
هه‌ر به‌م بۆنه‌ خه‌مناکه‌وه‌ به‌ ناوی بنکه‌ی فه‌رهه‌نگی، هونه‌ری ئه‌ده‌بی موکریانی مه‌هاباد، ئه‌نجوومه‌نی ئه‌ده‌بیی مه‌هاباد و هه‌روه‌ها به نوێنه‌رایه‌تی له ئیداره‌ی فه‌رهه‌نگ و ئیڕشادی ئیسلامی مه‌هاباد پرسه‌ و ماته‌مینی خۆمان پێشکێشی بنه‌ماڵه‌ی به‌ڕێزی مامۆستا ئه‌حمه‌دی قازی و بنه‌ماڵه‌ی گه‌وره‌ی قازییه‌کان به‌گشتی و هه‌روه‌ها کۆمه‌ڵی فه‌رهه‌نگی هونه‌ری ئه‌ده‌بی کوردی به‌ تایبه‌تی خه‌ڵکی خۆشه‌ویستی شاری مه‌هاباد و ده‌وروبه‌ر و کوردستان و ئێران ده‌که‌ین و به‌و ڕسته‌ پیرۆزه‌ی که‌ به‌رده‌وام کاک ئه‌حه‌مه‌دی قازی ده‌یگوته‌وه‌ که‌ سه‌رچاوه‌ له‌ هزری جوان و ئه‌ندێشه‌ی ئه‌م مرۆڤه‌ مه‌زنه‌یه‌ کۆتایی به‌ په‌یامه‌که‌ ده‌گه‌یه‌نین. 
" هه‌تا ده‌توانن و ده‌کرێ بنووسن و بخوێننه‌وه‌ که‌ به‌هێزترین چه‌ک ته‌نیا پێنووس و ئه‌ندێشه‌یه‌"
ڕونمایی لە كتێبی "شكۆی ئەوین"



بنكەی فەرهەنگی، هونەری و ئەدەبی موكریانی مەهاباد لە ڕێكەوتی 28 ی ڕەشەممەی 93 ی هەتاوی‌دا، ئێوارەكۆڕێكی بۆ ڕونمایی لە كتێبی "شكۆی ئەوین" وەڕێ‌خست . لەم ئێوارەكۆڕەدا سەرەتا پێشكەشكاری بەرنامە؛ سەید محەممەدئەمین قازی هاوكات دەگەڵ بەخێرهاتن‌كردنی میوانان و بەشداربووانی كۆڕەكە بە ناوی بنكەوە پیرۆزبایی هاتنی ساڵی نوێ و نەورۆزی كرد و دواتر شەویار گولابی‌ئازەر بە نوێنەرایەتی لە لایەن بنكەوە پەیامی ئەم ناوەندەی پێشكەشی بەشداربووان كرد. ناوبراو سەرەتا ئاماژەی بە هاتنی نەورۆز و ساڵی نوێ كرد و دواتر پیرۆزبایی لە دەستەی دامەزرێنەران، بەڕێوەبەران(پێژمان ئیسماعیل‌نژاد ـ ڕەسووڵ ئامادەپوور)، ئەندامان و لایەنگرانی بنكەی فەرهەنگی، هونەری و ئەدەبی موكریانی مەهاباد كرد كە ئەمساڵ بە هۆی هەوڵ و چالاكییەكانی فەرهەنگی، هونەری و ئەدەبییەوە پلەی یەكەمی چالاك‌ترین بنكەی لە سەر ئاستی پارێزگا بە دەست هێناوە. لە درێژەی باسەكەی‌دا قەیرانی هاتنەدەری كتێب و كتێب‌خوێندنەوە و هەروەها ڕێژەی ئاستی دابەزینی موتالەعەكردن كرد و دواتر پەردەی لە سەر ژیان و هەوڵ و تێكۆشانی ڕەسووڵ ڕەش‌ئەحمەدی هەڵداوە كە خاوەنی زیاتر لە حەوت بەرهەمی چاپ‌كراوەیە و بە پێویستی زانی كە دەبێ ئاوڕێكی ئەمەگ‌ناسانە لە نووسەر و بەرهەمەكانی نووسەران بدرێتەوە.

پاشان سەید ڕەسووڵ نەبەوی بە نوێنەرایەتی لە لایەن شووڕای ئیسلامی شارەوە چەند وتەیەكی پێشكەشی بەشداربووان كرد و تێبینییەكانی خۆی لە سەر چۆنیەتی بەجێگەیاندنی ئەركەكانی نووسەر

لە هەمبەر كێشەكانی مرۆڤایەتی و ورووژاندنی بابەتەكانی ڕۆژ و كۆمەڵگا كرد و هەروەها لە درێژەدا باسی لە هاوكاری‌كردن و یارمەتی‌دانی نووسەران و تەرخان‌كردنی بودجەیەكی تایبەت لە بەشی كۆمسیونی فەرهەنگی شووڕای ئیسلامی شار بۆ ئەو كتێبانەی كە وەك كتێبی سەرچاوەیی و كتێبی مێژوویی دەخرێنە بەر دەستی خوێنەران كە بتوانرێ وەك كتێبی ژێدەری و سەرچاوەیی كەڵكی لێوەربگێرێ.

دواتر كاك ڕەحیم سوڵتانی باسێكی تێر و تەسەلی لە سەر قەیرانی ئەمڕۆی دنیای مەجازی و كتێب و كتێب‌خوێندنەوە هێنانە بەر باس و شرۆڤەگەری و لە بەشێكی تری وتەكانی‌دا ئاماژەی بە دووبەیتیەكانی نووسەری شكۆی ئەوین كرد و لایەنەكانی ئەدەبی ئەم بەشەی هێنانە بەر باس و خوێندنەوە.

لە درێژەدا سەید سمایل بەرزەنجی باسێكی كورتی لە سەر نووسراوەكانی هەڵوەدا كرد و چەند وێنەیەكی لە كارەكانی ناوبراو خستە بەر شرۆڤە و تێبینیەكانی خۆی و دواتر بە خوێندنەوەی چەند شێعرێك وەك دیاری ڕێزی گرت لە نووسەری شكۆی ئەوین.

لە درێژەدا پێشكەشكاری بەرنامە بە دەنگە زوڵاڵ و خۆشەكەی خۆی، چەند دوو بەیتی ـ یەكی لە شكۆی ئەوین خوێندەوە و دواتر تریبونی ئەسپاردە دەستی كاك ڕەسووڵ ڕەش‌ئەحمەدی، بەرێزیان سەرەتا باسی لە هەندێ بیرەوەری و هەوڵ و چالاكیەكانی خۆی كرد و پاشان بە خوێندنەوەی چەند شێعرێك لە بەرهەمەكانی، ڕێز و پێزانینی خۆی پێشكەشی بنكەی موكریان و هەموو بەشداربووان كرد كە بە پێشوازی‌كردنیان بوونەتەی هۆی سەرفەرازی و دڵگەرمی هەرچی زیاتری ناوبراو. لە كۆتایی‌دا خەڵاتی ڕێزلێنان و دەستەگوڵی دیاری لە لایەن بنكەوە بە هاوڕێیەتی بەڕێزان؛ كاك ئەحمەد قازی(نووسەر و لێكۆلەر) ، سەید ڕەسووڵ نەبەوی(نوێنەری كۆمسیونی فەرهەنگی شووڕا)، محەممەدیانی (بەرپرسی ئەنجومەنەكان)، كاك سەردار قازی (هاوڕێی بەردەوام و هاوكار و پشتیوانی بنكە)،خاتوو ماهپارە لاهیجانی (نوێنەری بنكەی موكریان) پێشكەشی نووسەری بەڕێز كاك ڕەسووڵ ڕەش‌ئەحمەدی كرا. هەروەها خەڵاتی تایبەتی و دەستەگوڵی ڕێزلێنانی بەشی فەرهەنگی شووڕا لە لایەن سەید ڕەسووڵ نەبەوی پێشكەشی ناوبراو كرا و دواتر لە ساڵۆنی نیگارخانە لە ناو ئاپۆرای گەرمی بەشداربووان، پەردە لە سەر كتێبی شكۆی ئەوین لادرا كە لایەنگران، هۆگران و پشتیوانانی كتێب و كتێب‌خوێندنەوە بە كڕینی كتێب و واژۆوەرگرتن لە نووسەری كتێبەكە، ڕێزی تایبەتیان بەخشی بەم ئەركە پیرۆزە.

 

شایانی باسە سپاس و پێزانینی خۆمان پێشكەشی هەموو بەشداربووانی خۆشەویست بكەین كە جارێكی تر بە دڵێكی فراوانەوە بە پێشوازی ڕاگەیاندراوی بنكەوە هاتن، هەروەها سپاس بۆ سامان ئێرەمی (نوور و دێكۆڕ)، بێهرۆز جولفایی‌ئازەر (وێنەگر)، پۆڵا ئاغاز ( ئەركی فێلم‌هەڵگرتنەوەی خستە سەر شان)،هەرمان وەتمانی، هادی تیتە، غەفوور پیرزادە، ئومید خاكپوور و هەموو ئەو بەڕێزانەی كە لە ڕێك‌خستنی ئەو بەرنامەدا هاوڕێمان بوون.  
سه‌ردانی نوێنه‌ری مه‌هاباد له بنکه

دیداری به‌ڕێز عوسمان ئه‌حمه‌دی نوێنه‌ری خه‌ڵکی شاری مه‌هاباد له‌گه‌ڵ ئه‌ندامانی بنکه‌ی فه‌رهه‌نگی و هونه‌ری ئه‌ده‌بی موکریانی مه‌هاباد (ئه‌نجومه‌نی ئه‌ده‌بیی مه‌هاباد)



ئێوارەی ڕۆژی سێ‌شەممۆ ڕێكەوتی 29ی ڕێبەندان بنكەی فەرهەنگی و هونەری ئەدەبی موكریانی مەهاباد بە بەشداری تاقمێك لە ئەندامان، شاعیران، نووسەران و ئەدەبیانی شار و هەروەها نوێنەری گروپی شانۆی ئەهوورا و نوێنەری چالاكانی بواری سینەما و فیلم لە ساڵۆنی ئامفی ته‌ئاتری ئیدارەی فەرهەنگ و ئیرشاد، میوانداری لە نوێنەری شار له پارله‌مانی ئێران؛ بەرێز ئاغای عوسمان ئەحمەدی كرد.

سەرەتای كۆڕەكە بە خوێندنەوەی شێعرێك لە لایەن پێشكەشكاری بەرنامە قاسم تاباك دەستی پێ‌كرد، دواتر لە لایەن هەرمان وەتمانی بەرپرسی بنكەی موكریانی مەهاباد بە ناوی ئەم ناوەندە بەخێرهانتی میوانان و بەشداربووان كرا و لە درێژەی قسەكانی‌دا ئاماژەی بە هەوڵ و تێكۆشانی بێ‌وچان و كۆڕ و كۆبوونەوەكانی بنكەی موكریانی مەهاباد كرد و هەروەها لە سەر ڕوانگە و بیر و باوەڕەكانی ئەم ناوەندە لە هەمبەر هەوڵدان بۆ گەشەی زمان و فەرهەنگ و وێژە و كلتووردا دوا و بە ناوی ئەم ناوەندەشەوە پێداگری كرد لەسەر پتەوكردن و گرێ‌دانی پردی پێوەندی نێوان ئەم بنكەیە و ئیدارە و ناوەندە پێوەندیدارەكانی ناو شار و  بەتایبەت نوێنەری شار و هیوای خواست لەمەوبەدوا نە تەنیا دەبێ ئەم نەریتە باوە بشكێت بەڵكوو لایەنە پێوەندیدارەكان لە هەمبەر بنكە فەرهەنگی و هونەری و ئەدەبیەكان‌‌دا وەك سەردان و گوێ‌ڕایەڵ‌كردن بە كێشە و گرفت و لەمپەرەكانی سەر ڕێگایان ئەم دیدارانە ببێت بە پردێكی نەپسان‌نەهاتوو و درێژەدەر...

پاشان شەویار گولابی‌ئازەر بە نوێنەرایەتی لە لایەن دەستەی بەڕێوەبەری بنكەی موكریانی مەهاباد ڕاوبۆچوون و ڕەخنە و پێشنیارەكانی ئەم ناوەندەی لە چەند خاڵی دیاری‌كراودا پێشكەشی بەشداربووان و نوێنەری شار بەتایبەتی و شاندی یاوری كرد؛ سەرەتای وتەكانی بە هێنانە بەرباسی چەرخەی داڕمانی گەلان لە كاتی لە دەست‌دانی پێوەندی ئینسانی و ئەشق‌دەرنەبڕین و خۆشەویستی و دڵسۆز نەبوون بایخ‌نەدان بە پرسە پێویست و گرینكەكانی ژیان و كلتووری خۆیان و ناڕێكی ناپەیوەندییەكان‌دا كرد و دواتر بابەتێكی ورووژاند لەسەر تێگەیشتن، پێگەیشتنی لە پشتە. لە پێگەیشتن‌دا دەست‌كەوت و ئامانجەكان چۆن دەدرەوشێنەوە، خرایە بەرباس و شڕۆڤەكردن. پاشان لە بەشێكی تری باسەكەی‌دا ئاماژەی كرد بە مێژووی پاراو و ڕەسەنی وێژە و كلتوور و فولكلۆر و زمانی ناوچەی موكریان و هاوكات لەگەڵ بەرزنرخاندنی مێژووی پاراستنی لایەنە جوانەكانی گەشەی فەرهەنگی و كلتووری ئەم ناوچەیە، گلەیی و گازەندەیی سەبارەت بە هەڵوێست‌نەگرتنی قانوونمەندانەی نوێنەری بەرێزی شار لەهەمبەر فەرهەنگستانی زمانی فارسی‌دا دەربڕی و ئاماژەی بە دەوڵەتی تەبیر و ئومێد كرد كە ئومێد بگاتە چڵەپۆپەی درەوشانەوە و دەستكەوتی باشی فەرهەنگی لێ‌بكەوێتەوە.

بەڕێز دوكتۆر ناسر جەلیل‌نیژاد بە نوێنەرایەتی لە لایەن ئەندامانی بنكەی موكریانی مەهاباد چەند بابەتێكی بەنرخی هێنا بەرباس و لێكۆڵینەوە و دواتر ئاماژەی بە چوار لووتكەی شوێن‌دانەری نووسەرانی چەرخەی گەردوون لە چوار قۆناغی جیاوازی جیهانی‌دا كرد كە چەندە شوێن‌دار و ڕۆڵی گرینگیان هەبووە لە ئاڵ‌وگۆڕ پێك‌هێنان و داڕێژەری قانوون و یاسای وڵاتەكانی خۆیان‌دا و لە درێژەی باسەكەی‌دا بابەتی زمانی ورووژاند و ئاماژەی بە ڕۆڵی گرینگی یاسایی و جێگەوپێگەی بەڕێزی نوێنەر كرد لە هەمبەر دەست‌ئاواڵایی و هەڵوێستی یاسایی سەبارەت بەم پرسە گرینگەدا.

پاشان هەر یەكە لە بەڕێزان ئومید خاكپوور و جەماڵ تەئید سەبارەت بە كیشە و گرفتەكانی سەر ڕێگای شانۆ و سینەما دوان و پەردەیان لە سەر لەمپەرەكانی سەر ڕێگایان هەڵدواە و سەرەڕای ئەم هەمووە هێزە كارایە و دەستەبەركردنی چەندین پلە له فستیواڵه‌کانی پارێزگا و وڵات‌ و نێودەوڵەتی شانۆیی، هەمیسان گرینگی نەدان بە پرسی شانۆ و سینەما لەم ناوچەدا یەكێ لە گرفتەكانی سەرەكی ئەم دوو بەشەیە. پاشان تریبون تەرخان كرا بە بیستنی وتەكانی بەڕێز ئاغای ئەحمەدی؛ بەڕێزیان هاوكات دەگەڵ دەربڕینی خۆشحاڵی خۆی سەبارەت بە دانووستان و دیالۆگ دەگەڵ شاعیران، نووسەران، ئەدیبان و هەروەها بنكەی موكریانی مەهاباد، ئاماژەی بە هەوڵ و تێكۆشانی خۆی لە پارله‌مان‌دا كرد و نەشی شاردەوە كە سەبارەت بە پرسی فەرهەنگ و وێژە و هونەر تاكوو ئێستا كەمتەرخەمی كراوە و بەڵێنی دا ئاوڕی باشتر و شیاوتر لەم بوارەدا بداتەوە.

دواتر دەورگێڕانی كۆڕ قاسم تاباك و شەویار گولابی‌ئازەر میوانداری بەڕێزیان كرد بۆ بەرەوڕووكردنەوەی پرسیارەكانی بەشداربووان كە لە ڕێگای نووسراوەوە ئاڕاستەی ناوبراو كرابوو، بەڕێزیان زیاتر لە كاتژمێرێك بە ڕوویەكی گەش و ئاواڵا و سەبر و حەوسەلەوەوە وڵامی پرسیار و ڕاو بۆچوونەكانی بەشداربووانی داوە و دواتر لە ڕێگای تریبوونەوەشە ڕێگا درا بە چەن بەرێزێك لە بەشداربووان وەك بەڕێزان؛ ناسر ئاغابرا، ئەرشەد هەنارە بەرپرسی ئیدارەی فەرهەنگ و ئیڕشادی مەهاباد، خاتوو مریەم قازی، غەفوور پیرزادە، سامان ئێرەمی، سەحەر مێهرەبانی، گەلاوێژ بەیگ‌نیا، ئەبووبەكر عەزیزان، ئومید خاكپوور، محه‌ممه‌د فه‌هیمی و غه‌فوور پیرزاده ڕا و پێشنیارەكانی خۆیان ڕاشكاوانە دەرببڕن و لە لایەن بەڕێزیشیان وڵامی تایبەت درایەوە. هەروەها لەم كۆڕەدا خەڵا‌تێكی سێ میلیۆنی بۆ بنكەی موكریان و خەڵاتێكی دوو میلیۆنی بۆ گرووپی شانۆی ئەهوورا ڕەچاو گیرا و دواتر بەڕێزیان ژووری تایبەتی دانیشتنەكانی هەر دوو ناوەندی بەسەر كردەوە و لە نزیكەوە ئاگاداری كەم‌وكووڕییەكان كرایەوە و بەڵێنی دابین‌كردنی كتێب‌خانەیەكی گەورەتر و زیادكردنی پەنجاە سەندەڵی تری دا كە بۆوە هۆی ڕەزامەندی و دڵخۆشی بەشداربووان و ئەندامانی ئەم دوو ناوەندە. كەش‌وهەوایەكی دۆستانە و گەرم‌وگووڕ بوو بە كۆتایی‌هاتنی ئەم كۆڕە.

[پێویست بە ئاماژەیە بە ناوی بنكەی فەرهەنگی و هونەری ئەدەبی موكریانی مەهاباد سپاس و پێزانینمان هەبێ بۆ هەموو ئەو كەسانەی كە لە ڕێك‌خستنی ئەم كۆڕەدا هاوڕێ و هاوكارمان بوون بەتایبەت بەڕێز پۆڵا ئاغاز (كە ئەركی ڕێك‌خستنی دیدارەكەی لە ئەستۆ بوو) ، سپاس بۆ كاك سەید كەماڵ ئاغاز ( كە هاوكار و ڕێك‌خەری پێوەندییەكانمان بوو) و هەروەها سپاس بۆ ئیدارەی فەرهەنگ و ئیڕشاد و سپاس بۆ ئەندامانی بنكەكەمان كە بەردەوام ماندوویی‌نەناسانە هاوڕێیەتیمان دەكەن].    
یۆسف خه‌یاڵ ئۆغلوو



وه‌رگێڕانی هه‌رمان وه‌تمانی

شاعیر و هونه‌رمه‌ندی کورد یۆسف خه‌یاڵ ئۆغلوو ساڵی 1953 له ناوچه‌ی ده‌رسیم که ئێستا به پارێزگای تونجه‌لی ناودێر کراوه‌ له کوردستانی باکوور له دایک‌بووه. ساڵی 1972 زه‌ماوه‌ندی کردووه و خاوه‌نی سێ منداڵه. ئه‌و برای "گولته‌ن کایا" هاوسه‌ری ئه‌حمه‌د کایایه، ساڵی 1986 که ساڵی زه‌ماوه‌ندی "گولته‌ن" له‌گه‌ڵ ئه‌حمه‌د کایا بوو خاڵێکی وه‌رچه‌رخان بوو له ژیانی یۆسف‌دا. زۆربه‌ی شێعره‌کانی ئه‌م شاعیره له لایه‌ن ئه‌حمه‌د کایا و کۆمه‌ڵێکی تر له گۆرانی بێژان کراوه‌ته گۆرانی. یۆسف خه‌یاڵ ئۆغلوو 3ی مارسی 2003 به هۆی نه‌خۆشی شێرپه‌نجه‌ی سیپه‌لاک له نه‌خۆشخانه‌ی "ئاجی بادم باکیرکوی" له شاری ئیستامبووڵ کۆچی دوایی کرد.

کتێبه‌کان: خۆکووژی چاو شینه‌کان 2002 / بوه‌سته... ئه‌رێ چاوانم نه‌گریان؟ 2010 /

ئاڵبۆمی شێعر

ئیستامبووڵ مه‌له‌که‌ی ژان/  ژیانی دایک چی لێ هاتووه / کێ ده‌توانێ چاوپۆشی بکات / ئینجا به‌جێ دێڵین/  دووری خه‌ڵاته‌کان/ ئه‌سبی سه‌رکێش / دڵی من خو‌ێنینه/ شانازی مرواری/ کابرای سه‌رسوورهێنه‌ر/ له کام جودایی/ وه‌ک خۆکوژییه‌ک/ خه‌ریکه لێره بڕۆم/ / وا هه‌ست ده‌که‌م فه‌رامۆشم کردووه/ ئاه ئۆلان ره‌زا  و...

نمونه‌ی شێعری:


من ژنێکم

له ڕۆژئاوابوونه‌وه‌،

له چاوانی خوێنینم، وێڕای ژان،

ڕۆژه‌کان وشکه‌رۆ ده‌بن

هه‌ر وه‌ک گوڵێکی بۆن کراو، خولیاکانم پێشێل کراو

له ئاوێنه‌ی زه‌مان‌ غوروور ده‌رفه‌تی گریان نادات،

ورد و خاش بووم له ده‌روون‌دا،

ژانێکی قووڵ له سینگم‌دا قورسایی ده‌کات.

من ژنێکم، من مرۆڤێکم،

له ناخم‌دا ڕۆحێکی له‌ت له‌ت‌کراو له‌گه‌ڵ خۆما بۆلاو و ئه‌م لا ڕاده‌کێشم،

له لایه‌کم ئاڵتوون، له لایه‌کی تر خوێن

له لایه‌کم شێعر و چیرۆک، له‌م لای دیکه جل‌وبه‌رگی پیس و چڵکن

له لایه‌کم خونچه‌ی پشکووتوو، له لایه‌کی تر وێرانی

قژه تۆز گرتووه‌کانم په‌رێشانی بان،

به ڕکێکی به تین،

وه‌ک ڕازی سه‌ر به‌ مۆر، شێعره‌کان به خه‌تی ئاگرین،

به دێری،

نه‌سره‌وتوو،

گیان له‌سه‌ر لێو،

به هه‌ویری ده‌سته‌کانم ده‌هۆنمه‌وه‌ و تێپه‌ڕ ده‌بم

من ژنێکم، من مرۆڤێکم

له ناخم‌دا ڕۆحێکی له‌ت له‌ت‌کراو له‌گه‌ڵ خۆما بۆلاو و ئه‌م لا ڕاده‌کێشم،

له لایه‌کم...
پشکۆ نەجمەدین ــ سوید

چلچرایەک لە تەمتومانی مێژوودا


دوو ساڵ و دوو مانگ پێش ئێست ا، من لە ملانێیەکی سەختدا لەگەڵ نەخۆشیی خوێنبەربوونی مێشک ، دوور ئێجگار دوور لە کوردستان ، بە گازوگیر هاتبووم . زەنگی تەلەفوونەکەم لێی دا و بەسەر شەپۆلی شیعرەوە ، دەنگێک کە لە هیچ دەنگێکی تر نەدەچوو، پێی گوتم :

(( کاکە پشکۆ ، دڵمان لای تۆیە و دڵنیاین تۆ لە نەخۆشی بەهێزتری . تۆ بە تەندروستییەکی باشەوە ، دێیتەوە لامان!)) ئەوە دەنگی کاک شێرکۆ بوو . دەنگێک لە ئاسۆ ڕوونەکانی نیشتمانەوە ، چەند هەزار میل ، بەسەر باڵی هومێدەوە ، دەهات و لە ناهومێدییەکانی کێڵگەی ڕووحمدا ، تۆوی گەشبینییەکانی ژیانی تۆو دەکردن . ئەوە دواجار بوو ، ئەو دەنگە ژیاندۆستە سیحراوییە بژنەوم!

پێش سێ مانگان ، هاتمەوە کوردستان و (شێرکۆ) نەبوو . ئەو بۆ یەکلاکردنەوەی ئەفسانەی مەرگ و ژیان ، بۆ سوێد سەفەری کردبوو! ئێمە جێگۆڕکێمان کردبوو . لە سوێد ، نەمتوانی یانژی نەمویست لە دوا ساتەکانی ژیانیدا بیبینم . من نەمدەویست وێنە ڕەنگینەکانی ڕووخساری ئەو، ڕووخسارێک کە سیمای جوانییەکانی شیعر بوو لە هزرمدا، شوێن بۆ وێنەی تاڵییەکانی مردن چۆڵ بکەن .

بە تەلەفوون، لە لەرەی دەنگی تەماویی ( نەسرین خان) ی هاوسەریدا ، تەپەی پێی مردنم دەبیست . مردن پەلەی بوو . مردن لە شاعیری ئێمە خێراتر بوو . ئەو زۆر زوو گەیشت!

ئێستا ، لەسەر مێزی نووسینەکەم ، ” شێرکۆ ” ی گەورە ، بە هەموو بەرهەمەکانییەوە ئامادەیە و بەیانیان ، بەیانیباشی لێ دەکەم!

چ ئەستەمە ، تۆ لە پایینی چیایەک لە دەقی شیعریدا ، دۆش دامابیت و دەڕۆست هەڵکۆڵینی ئێستاتیکا و هەڵگەڕان بە بەرزاییی باڵای شیعردا نەیەیت!

کۆبەرهەمی شیعری شێرکۆ ، لە زیاتر لە پەنجا ساڵدا ، خولقاندن و داهێنانی پڕ بەهرە و سازاندنی جوگرافیایەکی شیعریی ڕۆژهەڵاتگرە ، پانتایییەکە ، بە سەدان پەنجەرە و ڕۆژنەی پڕ تیشکەوە ، بۆ شیعر و ئەدەبیاتی کوردی کە ڕەنگاڵەی تاڵەکانیان ، لە ئەدەب و شیعری جیهان دەئاڵێن .

ئەدەبی کوردی ، لە درێژاییی مێژووی پڕ هاتی خۆیدا ، لە پرۆسەی گەشەکردن و تیشکدانەوەیدا ، چەندین ناوی گەورە و شاعیری داهێنەری خولقاندووە ، بەڵام بێ هیچ دوودڵییەک، دەشێ بێژین ، هیچ شاعیرێک هێندەی شێرکۆ ، پڕ بەرهەم و شاباڵی خەیاڵی قووڵ و بەرزەفڕ نەبووە .

بەرهەمی شیعریی شێرکۆ ، هێند داهێنەرانەیە ، بەشی سەد ساڵی دیکەی کۆڵینەوە و تۆێژینەوەی ئەدەب و مێژووی خولقاندنی ئەدەبی داهێنراو دەکات .

شیعری ” بێکەس ” ، لووتکەی ئەدەبی بەرگری و ئینسانیی کوردە و مەکۆیەکی کەموێنەیە بۆ تەوزیفکردنی کەلەپوور و مێژووی کورد ، لە هونەری داهێنانی شیعریدا . هیچ شاعیرێکی ئێمە ، هێندەی شێرکۆ ، دەستەڵاتی بە سەر خولقاندنی ئەم هونەرەدا نەشکاوە.

شێرکۆ ڕۆیشت . شیعر ناڕوات. ” نیرۆدا ” گوتەنی( شیعر نەمرە. شیعر ڕووحی حەوت پشیلەی هەیە!)

داستانە شیعرییەکانی شێرکۆ ، ( لە زمانی ” پابلۆنیرۆدا ” وە کە ” ڕۆفائیل ئەلبێرتی ” دەدوێنێت ، ئەو داستانانەی کە ” ئەلبێرتی ” ، لە سەربازگە و جەرگەی جەنگەکانی پارتیزانانی ئەسپانیادا دەیخوێندنەوە ) ، لە ڕووحی نەتەوەییی ئێمەدا ، هەمان سیحریان خولقاند!

شێرکۆ ، سەرپاکی کێش و ڕیتمی شیعری کوردیی ، لە ستاییل و دەنگی تایبەتی خۆیدا ئەزموونکردن . مرواریی درەوشاوەی شیعری کوردی ، لە پەیمانەی بلوورینی ئەزموونی شیعریی شیرکۆ دەڕژێ !

لە چلەی کۆچی گەورەترین شاعیری ئێمەدا ، چلچرایەک لەسەر تەختی ئیمۆراتۆریای شیعری کوردی، بۆ ئەبەد دەگڕیێ !
پیرۆزبایی



به‌بۆنه‌ی هاتنی ساڵی نوێی زایینی‌ چه‌په‌گوڵی ڕه‌نگاوڕه‌نگی باخی ئارام و ئاشتی پێشکه‌ش به‌ هه‌موو دۆستان و هاوڕێیانمان ده‌که‌ین و هیوادارین‌ ساڵی داهاتوو 2014 پڕ بێت له‌  خۆشه‌ویستی و هێنانه‌دی پێشکه‌وتنی زێده‌تر و جیهانێکی پڕ له ئاشتی.
لێژنه‌ی به‌ڕێوه‌به‌رایه‌تی بنکه‌ی فه‌رهه‌نگی و هونه‌ری ئه‌ده‌بی موکریانی مه‌هاباد
 

یاقووب خزری  ــ مه‌هاباد

نیگارکێشی منداڵان لە روانگەی رەوانناسییەوە

ئابستڕاکت

یەکێک لە باشترین و بەکەڵک­ترین رێچکەکانی توێژینەوە لەسەر کەسایەتی و دەروونی منداڵ لێکدانەوەی نیگارکێشیی منداڵانە. لەبەر ئەوەی ئەوان ناتوانن ئەو شتەی لە دەروونیان دایە یان با واتایەکی تر لە فەزا(space)ی هزرییان دا روو دەدا بە جوانی بیڵێن و تەنانەت لەوانەیە هەر نەیڵێن و بیشارنەوە. منداڵان بە کەڵک وەرگرتن لە نیگارکێشی ناوەڕۆکی نەستی(unconscious) خۆیان کە پڕە لە حەز، ویست،ئارەزوو و فکرەکانیان بە شێوەیەکی هێمایی( symbolic) و لە چوارچێوەی فۆڕم و رەنگە جیاوازەکان دا لەسەر کاغەز دەکێشنەوە. پێویستە دایک و باوکەکان و مامۆستایان ئاشنایەتیان هەبێ لەگەڵ هەست و فکرەکانی منداڵ، لەبەرئەوەی  بتوانن بواری پەروەردەیی منداڵ گەشە پێبدەن و هەروەها ئەو کردارانەی لەگەڵ پێوانەکانی کۆمەڵگا یەکتر ناگرنەوە بناسن. چونکە هەمووی ئەو زانیاریانەی لە ڕێگای نیگارکێشێ دەستمان دەکەوێ بە شێوەیەکی هێمایین، بۆیەش بۆ زانینی واتای ئەم هێما و مەفهوومانە پێویستمان بە ئاگاداربوون لەسەر روانگەی رەوانناسان و پسپۆڕانی ئەم بوارە هەیە. لەو وتارەدا واتای ئەو هێما و مەفهوومانە  دەخەینە روو کە رەوانناسان لەسەری کۆکن.

وشە بنەرەتییەکان: نیگارکێشی، هێما، رەنگ، منداڵ، رەوانناسی

پێشەکی

کاتێک ئاوڕ لە رابردووی خۆمان بەتایبەت قۆناغی منداڵیمان دەدەینەوە دەگەینە ئەو قەناعەتە بەشێکی زۆر لە نەهامەتییەکان، ئازارەکان و حەزەکانی دەورانی منداڵیمان بۆی نەبوو بە شێوەیەکی راستەوخۆ بیهێنینە سەر زمان و بە دایک و باوکمانی بڵێین. بۆیەش یا لە رێگای یاری کردن یا لە رێگای  شەڕکردن لەگەڵ هاوتەمەنەکانمان دەرمان دەبڕی. هەڵبەت زۆر جارێش لە کێشانەوەی رەسم و نیگارەکان دا خۆیان نیشان دەدا و لە حەقیقەت دا نیگارکێشانیش بەشێکی گرینگ بوو بۆ وەدی هاتنی ویست، ئاوات و فکرەکان و بە گشتی ناوەڕۆکی نەستی قۆناغی منداڵیمان. بە وتەی پیاژە رەوانناسی گەورەی منداڵ پێکهاتەی رەوانی منداڵ خاوەنی مێکانیزم­گەلێکی تایبەتە و منداڵ بە کەڵک­وەرگرتن لەو مێکانیزمانە بەردەوام خۆی نوێ دەکاتەوە. نیگارکێشی یەکێکە لەو مێکانیزمە یارمەتی دەرانەی  منداڵ هان دەدا بۆ بنیات­نانەوەی کەسایەتییەکەی. نیگارکێشی وێچووییەکی زۆری هەیە لەگەڵ خەون بینین. لە رێگای خەونەوە پڕۆسەی فێربوون و بیرهاتنەوەی رووداوەکان ئاسان دەبێتەوە و دەبێتە هۆی دابەش­بوونی فکر و بیرەوەرییەکان و هەروەها دوبارە سازکردنەوەی رووداوەکانی پێشوو. نیگارکێشیش بە هەمان شێوە رووداوەکانی دەور و بەری منداڵ بە مێتۆدێکی سیستماتیک دێنێتە سەر کاغەز و دەیکا بە نیگار. ئەگەر بەربەستێک دابنێین لەبەر دەم خەوتنی منداڵ بێ گومان تووشی پەرێشانی کرداری و هەیەجانی(behavior and emotion) دەبێ، دانانی بەربەست بۆ نیگارکێشیش ئاسەوارێکی گەلێ خراپی لێدەکەوێتەوە.

بە گشتی نیگارکێشی کەرەسەیەکە بۆ منداڵ بۆ دەرخستنی حەز، ویست، ئاوات و دوودڵییەکانیان. هەروەها دەکرێ هەر لە رێگای نیگارکێشی هێندێک لە مەسئەلەکانی گرینگ و پێوەندیدار بە منداڵ بدۆزینەوە وەک:

-          ناسینی گرفتە دەروونی و کەسایەتییەکانی منداڵ

-          دۆزینەوەی مێتۆدگەلی دەرمانی و چارەسەرکردنی ئەو گرفتانە

-          هەڵسەنگاندنی توانایی هزری منداڵان لە بوارە جیاجیاکان دا.

نیگارکێشی منداڵان

نیگارکێشی زمانی منداڵانە. ئەوان لە رێگای نیگارکێشان و گێڕانەوەی چیرۆک دەناسرێن. لە روانگەی پیاژەوە " نیگارکێشان شتێکە لە نێوان یاری کردن و وێنەی زەینی دا و منداڵ لەو رێگایەوە جیهانی راستەقینەی خۆی دەنوێنێ"(وێسیلکێڕ، وەرگێڕانی موخبێر،2000، ل 80).

نیگارکێشان ئێحساسەکان و کەسێتی منداڵ ئاشکرا دەکا و هۆکارێکە بۆ داهێنان، هێمنایەتی رەوانی و هاوسەنگی لە بیرکردنەوەدا. یارمەتی ئێمەش دەدا جیهانی دەروونی منداڵ بناسین و ئەوەش بزانین پێویستییەکانی چین؟ ئایا نەخۆشە یان نا؟ کاتێک گەورە بوو دەیهەوێ چ پیشەیەک ئەنجام بدا و هتد.

بەکارهێنانی نیگارکێشی بۆ ناسینی پرسەکانی منداڵان تەنانەت دەتوانێ ئەو منداڵانەش لە خۆ بگرێ کە لە بواری زەینی و جەستەییش­ دا کەمایەسیان هەیە یان بە واتایەک کەمئەندامن و لە زەین و جەستەی ساغ بێبەشن، هەروەها ئەو منداڵانەی لەگەڵ شوێنکاری خۆیان ناسازێن.

 بۆ کەڵک­وەرگرتن لە قازانجەکانی نیگارکێشان پێویستە منداڵ لە کاتی نیگارکێشان دا ئازاد بێ هەتا بتوانێ کێشە دەروونییەکانی بێنێتە سەر کاغەز(فێراری، وەرگێڕاوی سەرافان،1996)

بایەخەکانی نیگارکێشان

●  پێویستییەکی سرووشتییە لە خزمەت گەشە و پێگەیشتنی مرۆڤ

ئەم پێویستییە رێگەیەکە بۆ دەربڕینی "خودی"(self) مرۆڤ و وڵام دانەوە و دابین کردنی ئەم پێویستییەش بەر لە مەموو شتێک یارمەتی دەدا بە گەشە و پێگەیشتنی مرۆڤ.

● هەڵسەنگاندنی گەشەی زەینی و تاقیکردنەوەی هۆش(زاکیرە)ی منداڵ.

بۆ منداڵانی ئاسایی نیگارکێشی لە ماوەی پڕۆسەی گەشەکردن و پێگەیشتنی منداڵ دا قۆناغە جۆراوجۆرەکان دەبڕێ و بەرەو کامڵ­بوون دەڕوا. لە روانگەیەکی زانستییەوە  بۆ منداڵ لە هەر قۆناغێکی گەشە و گەورەبوون دا پێوانەیەکی دیاریکراو هەیە بۆ نیگارکێشی و ئەو پێوانەیەش پێمان دەڵێ ئایا ئەو منداڵە بۆ وێنە لە تەمەنی هەشت ساڵی دا گەیشتۆتە پێوانەکانی دیاریکراو بۆ کێشانەوەی نیگار و بە گشتی ئایا توانیوییەتی بەو مەرحەلەی بگا کە رەوانناسان پێیان وایە دەبێ منداڵێکی هەشت ساڵە بۆ نیگارکێشان پێی گەیشتبێ. هەمووی ئەوانە ئەو راستییە دەسەلمێنن نیگارکێشی یەکێک لە گرینگترین رێگاکانە بۆ چوونە ناو نەستی منداڵ و زانینی رادەی گەشەی زەینی و رەوانی-حەرەکەیی.

گرینگترین پۆلێن­بەندی لەو بوارەدا پۆلێن بەندیی " لۆکە "یە.(لە ژێرەوە هاتووە)

●    "رێئالیسمی بەختەکی"(تەمەنی 2 ساڵ تا 3.5 ساڵ):  تایبەتمەندی ئەو قۆناغە کێشانەوەی خەتە و تەنیا دەتوانێ خەت بکێشێتەوە و لە کۆتایی و کامڵ­بوونی ئەو قۆناغەدا دەتوانێ بازنە بکێشێتەوە.

●●مەرحەلەی " رێئالیزمی هەڵە" یا " رێئالیزمی تێک شکاو"( تەمەنی 3.5 ساڵان): ، لەو قۆناغەدا منداڵ کێشانەوەی نیگاری رێئالیستیک دەس پێدەکا، جاری وایە منداڵ ناتوانێ بەشە جۆرا و جۆرەکانی وێنەکان بە تەواوەتی بکێشێتەوە و ئەو مەسئەلەیەش سرووشتییە. بۆ وێنە کاتێک دەیهەوێ کڵاو لە سەر سەری وێنەکە بکێشێتەوە بەراوەژووی دەکێشێتەوە.  لە روانگەی لۆکە ئەو خسلەتە تایبەتمەندی ئەو قۆناغەیە. منداڵ لەو قۆناغەدا ئەو جۆرەی بیر دەکاتەوە نیگار دەکێشێتەوە نەک ئەو جۆرەی دەبینێ.

●●● مەرحەلەی "رێئالیزمی هێمایی"(تەمەنی 5 ساڵان):  ئەو منداڵانەی لە ناو بینای بەرز و شوقەکان دا دەژین کاتێک پێیان دەکوترێ خانووی خۆتان بکێشنەوە، وێنەی خانوویەک دەکێشنەوە  بانێکی سێ گۆشە و دووکەڵکێشێکی هەیە. یانی رەسمی خانوویەک کە هەمیشە وێنای دەکەن.

●●●● قۆناغی "رێئالیزمی فکری "(تەمەنی 5 تا 8 ساڵان): نیگارکێشی ئێستا خاوەنی هێندێک فاکتەرە کە منداڵ  بەبێ وەیکە بشیان بینێ دەزانێ بوونیان هەیە و ئاگادارە بەسەریان دا، تەنانەت ئەگەر بە چاو نەش بیندرێن. لە ئاکام­دا ئەم پڕۆسەیە جۆرە نیگارکێشییەکی لێ دەکەوێتەوە پێی دەڵێن:"نیگارکێشی روون بینی" یا " تیشکی ئیکس". بۆ نموونە ئەگەر مرۆڤێک بکێشێتەوە کە سواری ئەسپە قاچی ئەولای ئەسپەکەش دەکێشێتەوە لە حاڵێک دا ئێمە دەزانین قاچەکەی ئەولای ئەسپەکە بە چاو نابینرێ.

●●●●● قۆناغی "رێئالیزمی وێنەیی"(تەمەنی 8 تا 13 ساڵان): منداڵ لەو قۆناغەدا ئاگادار دەبێ بەسەر جۆری کێشانەوەی نیگارەکان و دەتوانێ لە هەموو گۆشەنیگایەکەوە وێنە بکێشێتەوە و تەنانەت ئاگاداری هەموو یاساکانی کێشانەوەی دیمەنەکانیشە. بەڵام بە هۆی نەبوونی ئەزموونی شیاو ناتوانێ ئاکامەکانی دڵخوازی خۆی وەدی بێنێ.

هێماکانی نیگارکێشی و لێکدانەوەیەکی رەوانناسانە

بە پێی تەفسیرەکان و بۆچوونەکانی قوتابخانەی دەروونشیکاری، نیگارکێشی منداڵان وێچوویی هەیە لەگەڵ بیرهێنانەوەی ئازاد(Free association)ی گەورەساڵان و پێگەیشتووان(adults). ئەو مێتۆدەش لە منداڵان دا کارکردی نییە(کۆرمەن، وەرگێڕاوی مەنسوور و دادستان،2000،ل26). منداڵ لە رێگای نیگارکێشییەوە بەشێک لە کەسێتی و کێشەکانی دەروونی خۆی بۆ ئێمە دەنوێنێ. بۆ وێنە هەستەکانی خۆی بەرامبەر رووداوەکان، ئەوەیکە چۆن بیر دەکاتەوە و چۆن دەبینێ(نووری،2003،ل16). هێندێک لەو فاکتەرانەی بۆ تەفسیر و لێکدانەوەی نیگارکێشی منداڵان پێویستە لەبەر چاو بگیرێ ئەوانەن: فۆڕمی دەرکەوتنی نیگارکێشی لەسەر لاپەرەی کاغەز، ئەستوورایی خەتەکان، بەدوای یەک دا کێشانەوە و تەرتیبی کێشانەوەی وێنەکان، رەنگەکان،وردەکارییەکان، پاک­کراوەکان و هتد.

خەت: کاتی خۆشحالی و ئاسوودەیی خەتەکان بە شێوەیەکی ئاشکراتر و بەرزتر دەکێشترێنەوە. هێزی ژیان  لە رووی ئەو خەتانەی بەرەو سەرووی کاغەز کێشراونەتەوە وەدەر دەکەوێ. کاتی لاوازبوونی مێشک خەتەکان کورت دەبنەوە و جاری واشە وێکدێن(بەیەکەوە هەڵدەگڵۆفێن). کاتی تووڕە بوون و شەڕانگێزی خەتەکان لەت لەت و گۆشەدار دەبن و تێکەوە دەپێچرێنەوە. هەستەکان و ئێحساسەکان بە کێشانەوەی خەتی باریک و حەڕەکەی نەرمی دەست نیشان دەدرێ.

فەزا(space): ئەو منداڵانەی بە شێوەیەکی گونجاو و ڕێک و پێک وێنەکان لەسەر کاغەز دەکێشنەوە لە باری سڵامەتی دەروونییەوە نۆرماڵ و هێمنن. ئەگەریش حەزی لە کێشانەوەی نیگارێک بێ کە چوونە دەر لە پانتایی کاغەزەکەی پێوە دیار بێ دەتوانین بڵێین ئەو تایبەتمەندییە تایبەتە بە منداڵانی کەم تەمەن یا دەکرێ ئی ئەو منداڵە بیرکۆڵانە بێ ناتوانن ماسوولکەکانی خۆیان کۆنتڕۆڵ بکەن. منداڵانی شەرمێون یا لە گۆشەی کاغەز رەسم دەکێشنەوە یا لەسەر کاغەزی بچکۆڵە نیگارکێشی دەکەن. چونکە لەسەر کاغەزی گەورە خۆیان لێ ون دەبێ و ئەوەش نیشانەی ئەوەیە متمانەی پێویستیان بە خۆیان نییە. بەشی لای سەرەوەی کاغەز جێگای کەسانی ئایدیالیزمە یا نیشانەی ئاسمان و هێمایەکە لە بەها بەرزەکانی مرۆڤ. لای چەپی کاغەز هێمای خەم و ئازار و هەڵکورمانە و هەروەها نیشانەی ئارەزووی گەڕانەوەیە بۆ قۆناغی منداڵی(هەڵبەت ئەگەر چەپ دەست نەبێ). ئەوانەی لە ناوەڕاستی کاغەز وێنە دەکێشنەوە زیاتر سەرنج دەدەنە خۆیان و ئێحساسەکانیان. نیگارکێشان  لە چەپەوە بۆ راست نیشانەی بەرەو پێش­چوونە بە شێوەیەکی سرووشتی لە حاڵیک دا  لە راستەوە بۆ چەپ نیشانەی بەرەو دواگەڕانەوەیە. خوارەوەی کاغەز شوێنی غەریزەکان و رەسەنایەتی سرووشتی مرۆڤە و هەڵبژاردەی کەسانی خەمۆک و نێرۆسە(neurosis).

وێنەی مرۆڤ: کاتێک منداڵ وێنەی مرۆڤێک دەکێشیتەوە لە حەقیقەت دا هێمایەکە لە خۆی و ئارەزووەکانی خۆی. بە گشتی ئەگەر وێنەکە رێک و پێک کێشرابێتەوە نیشانەی نۆرماڵ­بوونی منداڵە، بەڵام ئەگەر وێنەکە زۆر چکۆڵە یا لە گۆشەیەکی کاغەزەکە دا کێشرابێتەوە بە واتای خۆ بەکەم زانینە.

ئەندامەکانی جەستە: هەموو پسپۆڕانی بواری تەفسیر و لێکدانەوەی نیگارکێشیی منداڵان لەسەر ئەو باوەڕەن:  ئەندازەی روخساری مرۆڤ لە نیگارکێشی دا گرینگترین بەشی نیگارکێشانە. چونکە کاردانەوەیەکی راستەوخۆیە لە متمانە بەخۆ بوونی نیگارکێش(بووک،1948؛ماشوور،1949؛ هامێر،1958؛ کۆپیتز،1968 و 1984 کوتراوە لە لایان عەتاران،2007). ئەو منداڵانەی وێنەی مرۆڤەکە گەورە دەکێشنەوە خۆیان لە خەڵک زیاتر دەزانن و زوو تووڕە دەبن و حەساسیشن. ئەگەر رەسمەکان چکۆڵە بکێشرێنەوە نیشانەی نوقسان، خۆبەکەم زانی یا دڵەراوکێ و خەمۆکێیە.

ئەگەر دەست و باسکی وێنەکە نەکێشێتەوە نیشانەی نەبوونی هێمنایەتییە.  ئەگەر دەست لە گیرفان دابێ یا لە پشت سەری شاردرابێتەوە نیشانەی نەبوونی سەربەخۆیی یا هەست بە تاوان کردن و دڵەڕاوکێیە بۆ کۆنتڕۆڵ­کردنی هاندەرە قەدەغەکراوەکان. منداڵانی شەڕانگێز  روخساری مرۆڤ گەورە دەکێشنەوە و هەموو وردەکارییەکانی لەبەر چاو دەگرن لە حاڵێک دا منداڵانی شەرمێون وردەکارییەکانیان لە بیر دەچێ و نایکێشنەوە. منداڵانی دەروون­بین قاچی وێنەکە ناکێشنەوە یا لە حاڵەتی دانیشتن دا دەیکێشنەوە. زار و ددانەکانیان دەتوانێ بە واتای نیاز بە خواردەمەنی بێ هەروەها دەتوانێ نیشانەی شەڕانگێزی یا لە پێوەندی لەگەڵ بیرۆکەی سێکسی بێ. چەنەگە هێمای هێزی پیاوانەیە. چاو هێمای جیهانی دەروونی نیگارکێشە و نیشانەیەکیشە لە پێوەندییە کۆمەڵایەتییەکانی نیگارکێش. فۆڕمی دەم و لووت لە هێندێک شوێن دا نیشانەی گرفتەکانی سێکسە.

وێنەی گرووپێک لە منداڵە هاوتەمەنەکان:

لە وەها نیگارێک دا منداڵ جێگە و پێگەی خۆی لە گرووپ دا دیاری دەکا. ناسازگارەکان زۆرتر خۆیان لە دەرەوەی بازنەی گرووپەکە دا دەکێشنەوە جاری واشە وێنەی خۆیان بەتەنیا دەکێشنەوە.

وێنەی ئەندامانی بنەماڵە:

ئەگەر منداڵ خۆی لە نیزیک ئەندامانی بنەماڵە یا لە نێوانی وان دا بکێشێتەوە نیشانەی نیزیکایەتی ئەندامانی بنەماڵەیە. زۆربەی هەرەزۆری وێنەکێشراوەکانی منداڵ کە بنەماڵە رۆڵی سەرەکی دەگێڕێ هەمیشە کەسێک هەیە  منداڵ زۆرترین سەرنجی عاتیفی و هەیەجانی خۆی پێدەدا؛ جا چ بە شێوەی عەشق بێ یا ترس و دڵەڕاوکێ. ئەو کەسە لە زۆرینەی نیگارەکان دا یەکەم وێنەیە کە دەکێشرێتەوە. جاری وایە لە ناوەڕاستی لاپەڕەکە و جاری واشە نەفەری یەکەم لە لای چەپەوە دەکێشرێتەوە. کاتێک لە وێنە کێشراوەکانی منداڵ دا یەکێک لە ئەندامانی بنەماڵە نادیارە یا لە سەرەتادا دەیکێشێتەوە و دوایی پاکی دەکاتەوە یان ئەوەیکە وێنەی وی بە جیا لەوانی تر دەکێشێتەوە، نیشانەی قینی منداڵە سەبارەت بە وی یا لەوانەیە حەسوودی پێبکا.

خۆر: لە زۆرینەی نیگارەکانی منداڵان دا خۆر بەدی دەکرێ. خۆر هێمای ئەمنییەت، خۆشحالی، گەرما، هێز و بە وتەی رەوانناسان بە واتای بابە. کاتێک پێوەندی نێوان منداڵ و باب پێوەندییەکی باشە منداڵ خۆرەکە لە حاڵی درەوشانەوەدا دەکێشێتەوە. کاتێکیش پێوەندییەکە باش نەبێ خۆرەکە لە پشت کێو دەکێشێتەوە. ئەگەرێش لە بابی بترسێ بە ڕەنگی سووری توند یا رەش خۆرەکە رەنگ دەکا.

ئاسمان و ئەرز: ئاسمان بە واتای پاکی و ئەرزیش بە واتای ئەمنییەتە. ئەو منداڵانەی تەمەنیان زۆر کەمە هیچ کات لە نیگارەکانیان دا ئەرز ناکێشنەوە، بەڵام لە تەمەنی 5 یا 6 ساڵی و سەرەتای دەرک­کردنی هۆکاری رووداوەکان ئەرزیش دەکێشنەوە.

درەخت: بۆ لێکدانەوەی وێنەی دار پێویستە سێ بەشی لێک جیا بکرێتەوە: ریشە،جەستەی دار و هەروەها لق و پۆپەکانی دار. ریشە هێمای نەست و گوشارە سرووشتییەکانە. جەستەی دارەکە زیاترین وێچوویی هەیە لەگەڵ خودی منداڵەکە و نیشانەیەکی زۆر باشە لە کەسێتی منداڵ. لق و پۆپی گەڵاکان نیشانەی پێوەندییە کۆمەڵایەتییەکانی منداڵە.

کۆڵان: ئەگەر منداڵ گرفتێکی هەبێ، کۆڵان وەک شوێنێک بۆ پێوەندی بەرقەرار کردن لەگەڵ خەڵکانی تر پێچ و پەنای تێدا دەبێ. بە گشتی کۆڵان هێمای هەڵاتن و راکردنە. منداڵانی شاد شەقامەکان پان و بەرین دەکێشنەوە و منداڵانی ناراحەت بە پێچەوانە.

ئۆتۆمۆبێل(سەیارە):  لە کۆمەڵگای ئەوڕۆیی دا ئۆتۆمۆبێل نیشانەی بوونی هێاێکی پیاوانەیە بۆیە منداڵان بە تایبەت کوڕەکان لە نیگارکێشی دا زۆری کەڵک لێوەردەگرن. زۆر بەی هەرەزۆری هەرزەکاران بە بیانووی وەیکە کێشانەوەی وێنەی مرۆڤ دژوارە یا حەوسەلەی کێشانەوەی مرۆڤیان نیە خۆین لە کێشانەوەی وێنەی مرۆڤ دەپارێزن. بەڵام بە بڕوای پسپۆڕان کێشانەوەی وێنەی ئۆتۆمۆبێل نیشانەی جۆرێک بەستراوە بوونی مرۆڤ جیهانی مۆدێڕن و تەکنۆلۆجیای ئەوڕۆییە. هەڵبەت ئەو بۆچوونە پەیوەستە بە تەمەنی منداڵ، کەلتوور ، فاکتەرە زێهنییەکان و هتد.

ماڵ: لە نیگارکێشی منداڵان دا ماڵ زیاتر لە هەموو شتێک دەبیندرێ. ئەگەر بە شێوەی کۆذشک بیکێشێتەوە بە واتای پەناگایەکی دڵخوازە و ئەگەریش وەکوو بەندیخانە بێ هێمای گوشارە دەروونییەکانی ناو  بنەماڵەیە. ئەگەر جیا لە ماڵەکانی تر و دیوارەکانیشی بەرز بکێشێتەوە لە تەمەنی 5 تا 8 ساڵیدا نیشانەی شەرمێون بوونە و لەوانەیە زۆریش بە دایکی بەسترابێتەوە. دوای 8 ساڵی نیشانەی خۆبەکەم زانین و تەنیایی منداڵە و لە تەمەنی هەرزەکاریدا بە واتای هەستیار بوون و شەرمێکی زۆرە.

بوونەوەرەکان: وێنەی بوونەوەرەکان هۆکاری جۆرا و جۆری هەیە و بە قسە کردن لەگەڵ منداڵ دتوانین هۆکارەکان بدۆزینەوە. منداڵی گوندنشین یا منداڵیک کە لە ماڵە خۆی بوونەوەری هەیە یا ئەو منداڵانەی عاشقی بوونەوەرەکانن یا ئەوانەی دەچنە باغی بوونەوەرەکان سرووشتییە بوونەوەر بکێشێتەوە. کە وایە کەلتوور و شێوازی ژیانی منداڵ گرینگایەتییەکی زۆری هەیە، ئەگەر منداڵ هیچ پێوەندییەکی لەگەڵ بوونەوەرەکان دا نەبێ و دەستی پێیان رانەگا ئەو کات کێشانەوەی بوونەوەر لەلای منداڵێکی ئاوا خاوەن گرینگایەتییەکی ئەوتۆیە. جاری وایە منداڵ لە دەروونی خۆیدا هەست بە تاوانباربوون دەکا و ناوێرێ بە ئاشکرا نیشانی بدا بۆیە ئەو هەستە  لە نیگارەکانی دا خۆی دەردەخا.

بۆ وێنە ئەگەر منداڵێک شەوێ میزی لە جێگاکەی کردبێ لەوانەیە وێنەی بوونەوەرێکی وەک مارمێلکە بکێشێتەوە. ئەگەر بوونەوەرێکی دڕندە بکێشێتەوە نیشانەی بوونی گوشاری دەروونییە کە دەیشارێتەوە. بۆ نموونە کاتێک منداڵێکی تازە لە دایک دەبێ منداڵە گەورەکە ئەگەر حەسوودی پێبکا بە نیشانەی ترس و دڵەڕاوکێی منداڵ بە هۆی لەدایکبوونی منداڵێکی تر لەوانەیە گورگێک بکێشێتەوە.

رەنگەکان: بە گشتی دوو دەستە رەنگمان هەیە، رەنگی گەرم و رەنگی سارد. رەنگە گەرمەکان(سوور، زەرد، نارنجی) ورووژێنەرن، هۆی چالاکی و جمووجۆڵن، ئیلهام بەخشی شادی و روناکایی ژیانن. لە حاڵێکدا رەنگە ساردەکان(سەوز، شین، بنەوش)نیشانەی ناچالاکی، بێ جمووجۆڵی و خەمێکی شاراوەن. هەر رەنگێک لە باری سایکۆلۆژیاییەوە واتایەکی تایبەتی هەیە. حاڵەتە دەرونییەکان و کەڵکەڵەکانی منداڵ لەو رەنگانەدا دەردەکەوێ کە زۆرتر بەکاریان دێنێ.

رەنگی سەوز: ئارامبەخش­ترین رەنگە، کاردانەوەی هیچ رەنج، ترس یا شادی نیە، رەنگێکی ئارام و بێدەنگە.

رەنگی زەرد: هۆش، ئاوەز و بیر، گەرما و ژیانێکی پڕجمووجۆڵ، پێوەندی کۆمەڵایەتی و فرەجووڵەیی.

رەنگی شین: خۆپارێز و سەرکەوتوو، بیر کردنەوە لە بێ نەهایەت­دا و سەبر

رەنگی سوور: منداڵانی زۆر بچووک حەزیان لە رەنگی سوورە، رەنگێکی گەرم، زیندوو و بەهێزە.

رەنگی نارنجی: جووڵەی رەنگی زەرد و هێزی رەنگی سووری تێدایە، رەنگێکی زیندوو و چالاکە، لە تەعادوول دا سست و ناسەقامگیرە، نیشانەکانی دڵناسکی و پێوەندییە کۆمەڵایەتییەکانی پێوە دیارە.

رەنگی پەمەیی: گرفتێکی چارەسەر کراوە و بە دوای هێمنایەتی دا دەگەڕێ.

رەنگی بنەوش: سوورێکە سارد بۆتەوە بە واتای مەیلێکی کۆنتڕۆڵ کراو، هەستێکی دەروونی لە خەم و تەنیایی.

رەنگی قاوەیی: قورس و قایم، جێگای متمانە، زیرەک، دەرک کردنی ئەو رەنگە دژوارە.

رەنگی سپی: رەنگی بێدەنگییە، چونکە هەموو شتێک تێیدا ون دەبێ، بێ ئێحساس و بێ جمووجۆڵ، ناسێنەری بێدەنگییە نەک مەرگ، لە راستی دا هێمای لاوەتی و گەنجییە و نەبوونێکە پێش هەبوون.

رەنگی رەش: بێدەنگییەکی ئەبەدی، بێ داهاتوو و بێ هیوا، نەبوون و نەمان، کۆتایی رێگا

رەنگی خۆڵەمێشی: تەعادولێکە لە نێوان رەش و سپی، نە دەنگی هەیە نە جووڵە، بێدەنگییەکەی ئارام­بەخش نییە و جیاوازە لە بێدەنگی رەنگی سەوز

رەنگی رەش و زەرد: لەگەڵ یەکتر نیشانەی پارادۆکس و ناکۆکییە.

 

 

 

ئاکام:

بە سەرنج دان بە هەمووی ئەو باس و خواسانەی کران دەتوانین بەو ئاکامە بگەین نیگارکێشان کەرەستەیەکی زۆر گرینگە بۆ زانینی رادەی گەشەی عاتیفی، زەینی و دەرروونی منداڵ.  دەش توانین بەشێکی زۆر لە ناسازگارییەکانی دەروونی و کەسێتی منداڵ بناسین. تەنانەت دەتوانین چارەسەریان بکەین و یا لانیکەم  ئاسەوارەکانی کەم بکەینەوە. کەوایە زۆرەملی کردن لە کێشانەوەی نیگار و وێنەدا کارێکی نابەجێ و نادرووستە. پێویست ناکا نمرە بدەین بە نیگارکێشانی منداڵان و یا تاوانباریان بکەین بە بێ هونەری بەردەوام سەرکۆنەیان بکەین. منداڵ دەبێ لە کێشانەوەی نیگار دا بە تەواوەتی ئازاد بێ و کەس لە کاتی کێشانەوە دا کاری پێی نەبێ. خاڵێکی گرینگ لە تەفسیر و لێکدانەوەی نیگارکێشی دا ئەوەیە: کاتێک دەتوانین وێنەکان و هێماکان لێک بدەینەوە کە چەند جار لە نیگارەکانی منداڵان دا دوپات ببنەوە.

لە کۆتایی دا پێویستە بڵێن نیگار کێشان تەنیا کەرەستەی ناسینی رادەی گەشە، سڵامەتی، یا ناسازگارییەکانی منداڵ نییە. کاتێک دەکرێ پشت بە تەفسیری نیگارێک ببەستین کە لانیکەم دوو پسپۆڕی سەربەخۆ لە سەری کۆک بن.

 

 

سەرچاوەکان:

1-      اولیوریو فراری، آنا(1997)؛ نقاشی کودکان و مفاهیم آن؛ ترجمه عبدارضا صرافان؛ تهران: انتشارات دستان

2-      توماس، گلین وی و سیکلر، آنجل ام جی(2000)؛ مقدمه ای بر روانشناسی نقاشی کودکان؛ ترجمه عباس مخبر؛ تهران؛ طرح نو.

3-      کرمن، ال(2000)؛ ترجمه محمود منصور و پریچهر دادستان؛ تهران: انتشارات رشد

 

 

وتارەکان:

1-      عطارانو ابوالفضل(2007)؛ ارزشهای روانشناختی در نقاشی کودکان؛ نشریه پیوند؛ شماره 12

2-   نوری، فریده(2003)؛ هنر و کودکان معلول؛ نشریه تعلیم و تربیت استثنایی؛ تهران: انتشارات سازمان آموزش و پرورش استثنایی؛ شماره 22 و 23.

3-       نظری، رضوان(2012)؛ تحلیل نقاشی کودکان؛ برگرفته از سایت ماگ ایران .
پرسه‌نامه

          

به بۆنه‌ی کۆچی دوایی که‌سایه‌تی دڵسۆز و خه‌مخۆری فه‌رهه‌نگ، کلتوور و ئه‌ده‌بیاتی کورد "ئه‌ندازیار وه‌جدی حاته‌می" به‌رپرسی ناوه‌ندی ئه‌حمه‌دی خانی، پرسه‌ و ماته‌مینی خۆمان ڕاده‌گه‌ینین و له خوای میری مه‌زن داواکارین ڕوحی ئه‌م که‌سایه‌تییه نیشتمانپه‌روه‌ره‌ به به‌هه‌شتی به‌رین شاد بکات.

لێژنه‌ی به‌ڕێوه‌به‌ری بنکه‌ی فه‌رهه‌نگی و هونه‌ری ئه‌ده‌بی موکریانی مه‌هاباد

هه‌رمان وه‌تمانی ــ شه‌ویار گولابی‌ئازه‌ر
ئاگاداری

به‌ڕێزان بۆ وه‌رگرتنی کارتی ئه‌ندامێتی بنکه‌ی فه‌رهه‌نگی و هونه‌ری ئه‌ده‌بی موکریانی مه‌هابادن (ئه‌نجومه‌نی ئه‌ده‌بیی مه‌هاباد) تکایه تا ڕۆژی چوارشه‌ممۆ ڕێکه‌وتی 11ی به‌فرانبار کۆپییه‌کی کارتی میللی و وێنه‌یه‌کی 3 له 4 بۆ ده‌فته‌ری ئه‌م بنکه بنێرن.

جێگای ئاماژه‌یه ئه‌و که‌سانه‌ی کارتی ئه‌ندامێتی بنکه‌یان نه‌بێت به واتای ئه‌ندام نه‌بوونی ئه‌و که‌سانه‌‌یه و بنکه به ئه‌رکی خۆی نازانێ مافه‌کانیان ده‌سته‌به‌ر بکات.
