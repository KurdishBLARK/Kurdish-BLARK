
دهۆك.. ئاوارە مەسیحییەكان ئاواتەخوازن جەژنی داهاتوویان لەزێدی خۆیان بێت
لەلایەن نالین بەرواری 1 کاژێر لەمەوبەر

رووداو - دهۆک

لە رەوشێکی خراپدا دەژین، بەڵام هەرچۆنێک بێت دەیانەوێت جەژەنەکەیان بکەنەوە. وەک خۆیان دەڵێن دەیانەوێت هەرچی زووە ئەم یارییە تەواوبێت  و لەقەفەزی ئاوارەیی دەربچن، بەڵام كێ لە ئاوارەیی رزگاریان دەکات و دەیانگەڕێنێتەوە زێدی خۆیان، ئەوان بێهیوان و بەشێکیان متمانەیان بەحکومەتی عیراق نەماوە ئەو کارەیان بۆ بکات، وەک خۆیان دەڵێن تەنها لەخوا دەپاڕێنەوە لەم رەوشە قوتاریان بێت.

دوای هاتنی چەکدارانی داعش بۆ چەند ناوچەیەکی عێراق، زیاتر لە 250 هەزار مەسیحی ئاوارەی کوردستان بوون کە لەناو کامپ و کڵێساو باڵەخانە تەواونەکراوەکاندا جێگایان بۆ کراوەتەوە. گەورەکان دەڵێن ئێمە بەرگە دەگرین بەڵام منداڵەکانمان بەرگەی ژیانی ئاوارەیی ناگرن و لە زۆر شت بێبەش بوون. ئاوارەکان ئومێد دەکەن جەژنی داهاتوویان لە ماڵی خۆیان بێت و لەناوچەکانی خۆیان شیرینی جەژن بخۆن و منداڵەکانیان  چیتر لە خوێندن دانەبڕێن.
