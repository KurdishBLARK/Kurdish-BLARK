
دەكرێ ئێمەش وەك ژاپۆنییەكان تەمەندرێژ بین؟
لەلایەن سەروەر سالار	48 خولەک لەمەوبەر
ژاپۆنییەكان لە تەمەندرێژترین گەلانی جیهانن
ژاپۆنییەكان لە تەمەندرێژترین گەلانی جیهانن
رووداو-ئیندیپێندنت

هۆكاری گەورەی تەمەندرێژی ژاپۆنییەكان بەهۆی سیستمی خۆراكییانە، ئەوەش بەپێی ئەنجامی توێژینەوەیەكی نوێ.

دانیشتووانی ژاپۆن لە تەمەندرێژترین گەلانی جیهانن و راددەی مردن تیایاندا ئێجگار كەمە. ئەو گەلە بەوە ناسراون لە ژەمەكانیاندا كاربۆهێدراتی سرووشتی، سەوزە و میوە، ماسی و گۆشت زۆر بەكاردێن.

بەگشتی بڕی چەورییە تێرەكان و خواردنە دەستكرد و لە قوتونراوەكان لە ژەمەكانیاندا كەمترە لەچاو گەلانی دیكە و شەكری دەستكردیش كەم بەكاردێنن.

ساڵی 2005 حكومەتی ژاپۆن رێنمایی خۆراكی تەندروستی بۆ دانیشتووانی وڵاتەكە بڵاوكردەوە، دواتر توێژینەوەیەك ئەنجامدرا بۆ زانینی راددەی كاریگەریی پابەندبوونی خەڵكی بەو رێنماییانەوە.

توێژینەوەكە لەسەر 79 هەزار كەس (43 هەزار خانم و 36 هەزار پیاو) ئەنجامدرا كە نەخۆشیی درێژخایەن و كوشندەیان نەبوو.

دواتر دەركەوت ئەوانەی پابەندی رێنماییەكان بوون راددەی مردنیان 15% كەمیكرد و ئەگەری تووشبوونیان بە جەڵتەی مێشك بەشێوەیەكی بەرچاو كەمیكرد.

لە دەرەنجامی توێژینەوەكەدا هاتووە "دۆزینەوەكانی ئێمە دەریدەخەن بەكارهێنانی هاوسەنگانەی وزە، دانەوێڵە، سەوزە، میوە، گۆشت، ماسی، هێلكە، شیرەمەنییەكان و ئەوانی دیكە ئەگەری مردن كەمدەكەنەوە، ئەوەش لە رێگەی كەمكردنەوەی نەخۆشییەكانی دڵ و بۆڕییەكانی خوێن".

دكتۆر جێمس دینیكۆلانتۆنیو كە توێژەری بواری نەخۆشییەكانی دڵ و بۆڕییەكانی خوێنە لە ئەمریكاوە، بە رۆژنامەی بەنێوبانگی هەفنگتۆن پۆستی گوتووە "دەكرێ زۆر شت لە ژاپۆنییەكانەوە فێرببین لە بارەی ژیانێكی تەندروستانەوە، ئەوەش كە ئەوان هەیانە بەهۆی خۆراكی باش و وەرزشی بە بەرنامەیە".

پزیشكە ئەمریكییەكە، كە بەشداری توێژینەوە ژاپۆنییەكەیشی نەكردووە، دەڵێ ئەوەی بۆ هەموومان گرنگە خۆراكێكی كوالیتی بەرزە كە بڕێكی كەمی چەورییە تێرەكانی تیادابێ.
