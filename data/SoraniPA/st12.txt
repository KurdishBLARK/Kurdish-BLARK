منداڵانی كۆچبەر لە سوید دەبنە سەرچاوەی داهات
لەلایەن رووداو 8 خولەک لەمەوبەر
گودمانێكی كورد: ئەمە بازرگانیكردنە بە مرۆڤ، بەڵام لەژێر پەردە
رووداو- ستۆكهۆڵم

بەپێی یاساكانی سوێد بۆ منداڵان و لەپێناوی باشتركردنی رەوشی ژیانی ئەوان، منداڵی بێكەس و لە نێویشیاندا منداڵانی كۆچبەری بەتەنیا هاتوو، لە كەمپەكان دەردەهێنرێن و دەدرێنە خێزانێك كە بە (familjehem) واتە "خێزانی جێگرەوە" ناسراوە، لە بەرامبەریشدا حكومەت پارە بە هەردوولا دەدات. چالاكڤانانی مافەكانی منداڵان گومانیان لەو پرۆسەیە هەیە و مێدیاكانی سوێدیش دەڵێن "ئەوە جۆرێكە لە بازرگانی". هەندێكیش دەڵێن نەتەوە بیانییەكان بەشێوەیەكی خراپ سوود لەو پرۆسەیە وەردەگرن.

بازرگانییەكی شاراوە بە منداڵانی كۆچبەر

بەپێی بودجە و داهاتی كۆمۆنەكان بڕی 17 تا 19 هەزار كرۆن (نزیكەی 2,000 دۆلار) دەدرێتە ئەو خێزانەی كە منداڵێك لەخۆبگرێت. بەڵام چالاكڤانان پێیانوایە زۆر لەو خێزانانەی ئەو جۆرە منداڵانە لە باوەش دەگرن، وەكو سەرچاوەیەكی داهات لە پرۆسەكە دەڕوانن و خێزان هەیە زیاتر لە سێ‌ منداڵی لەخۆگرتووە.

كاترینا ماڵم، سۆسیۆلۆژ و كارمەند لە رێكخراوێكی تایبەت بە مافەكانی منداڵ بە (رووداو)ی گوت "پێشتر سوێد لە بەخشینی منداڵ بە خێزانی جێگرەوە سەركەوتوو نەبووە، بوونی پارەش لەم پرۆسەیەدا كێشەیەكی گەورەیە".

ئەوەی ماڵم باسی دەكات، سەندنەوەی ئەو منداڵانە بووە لەو دایك و باوكانەی نەیانتوانیوە منداڵەكانیان بەخێو بكەن و داویانەتە خێزانی دیكە. ئەو دەڵێت "زۆربەی ئەو منداڵانەی لە تەمەنی بەرەو هەرزەكاریدا بوون، تووشی كێشەی دەروونی بوون". گوتیشی "ئێستا جۆرێك لە بازرگانی لە پشت ئەو بابەتەیە، بۆیە دەبێت وردتر لێی بڕوانین".

لە سیستمی سوێدیدا، بە پشتگیریی دامەزراوە كۆمەڵایەتییەكان پیشەیەك هەیە پێیدەگوترێ (گودمان-  man God) كە وەك سەرپەرشتیارێك لەگەڵ منداڵی گەورە و بەتایبەت هەرزەكاری تازە هاتوودا دەبن. سەردار سەعید كوردی دانیشتووی ستۆكهۆڵم زیاتر لە 17 ساڵە ئەو پیشەیەی هەیە و دەڵێت "بەداخەوە بازرگانیكردنێكی تەواوە بە مرۆڤەوە و دایكان و باوكانیش تێیدا بەشدارن".

ئەو زانیارییەك ئاشكرا دەكات كە بەپێی یاسای سوێد و هەموو پەیمانەكانی مافەكانی مرۆڤ مەترسیدارە و جۆرێكە لە بازرگانی بە مرۆڤ. سەردار دەڵێت "منداڵ هەیە كەسوكاریشی لێرەن، بەڵام خۆی بەتەنیا تۆمار كردووە و ئێستا لای خزمێكی دەژی، پارەكەی بەش دەكەن و بەشێكی بۆ دایك و باوكی منداڵەكەیە".
بەپێی چەند زانیارییەكی رۆژنامەی (Svenska Dagbladet) لە كۆمۆنی ئۆپسالای شاری سوێد، چەندین كەیسی تێوەگلاو بە بازرگانی هەیە "خێزان هەیە بۆ پڕكردنەوەی قەرزەكانیان 5 منداڵیان راكێشاوە و بۆ هەر یەكێكیان بڕی 19 هەزار كرۆن وەردەگرن".

رۆژنامەكە نووسیویەتی "بەپێی رێككەوتنی نێوانیان، لەلایەن خێزانەكەوە بەشێك لەو پارەیە دەدرێتە منداڵەكە، ئەویش بۆ كەسوكاری دەنێرێتەوە".

گودمانە كوردەكە دەڵێت "ئەم پرۆسەیە بازرگانییەكی تەواوە و دەڵاڵی ئەم بوارەش پەیدا بووە كە منداڵ بۆ خێزانەكان دەدۆزنەوە بە پارە".

سەرچاوەیەك بە رۆژنامە سوێدییەكەی گوتووە "كەیسی وا هەبووە منداڵەكە ژیانێكی باشی نەبووە، بەڵام بەرامبەر ئەو پارەیەی لەلایەن خێزانەكەوە پێیدەدرێت، بێدەنگ بووە". 

بەرپرسانی كۆمۆنی ئۆپسالا دەڵێن بەهۆی تەشەنەكردنی ئەم دیاردەیە هەوڵ دەدەین هەڵبژاردنی خێزانەكە لەدەست منداڵەكە نەبێت. ئەمە لە كاتێكدا دامەزراوەی كۆچی ئەو شارە باس لە كەیسی كچێكی 14 ساڵ دەكات كە دوای هەوڵێكی زۆر خێزانێكی هاوزمانی خۆی دەستنیشان كردووە و لەو پارەیەش مانگانە سێ‌ هەزار كرۆن وەردەگرێ‌. 

سەردار سەعید گوتی "ئیدی ئەمە بازرگانییەكی دیكەیە كە بەداخەوە دیاری ئێمەی بیانییە بۆ ئەم وڵاتە". بەڵام كاترینا رەتیكردەوە كە ئەم دیاردەیە تەنیا لە نێو تاراوگەنشیناندا بێت و گوتی "لەنێو سوێدیە رەسەنەكانیش هەیە".
 
كورد لە خێزانە سەلامەتەكانە 

دوای ئاشكرابوونی چەند كەیسێكی دەستدرێژی بۆ سەر ئەو منداڵانە لەلایەن خێزانی جێگرەوە، رێكخراوەكان و كۆمۆن و فەرمانگەی سۆسیال چاودێرییان توندتر كرد. كاترینا ماڵم دەڵێت "خێزانێك منداڵەكەیان بۆ ئەوە وەرگرتبوو كە بازرگانیی پێوە بكەن، تەنانەت هاوڕێیانی پیاوەكەش دەستدرێژییان كردبووە سەری".

ئەو چالاكڤانە سوێدییە زۆر پەسنی ئەو خێزانە جێگرەوانە دەدات كە كوردن و دەڵێت "هەڵە نییە ئەگەر بڵێم لەڕووی ئاگابوون و پەروەردە، خێزانە كوردەكان لە باشترینی ئەو پێكهاتانەن كە ئاگایان لە منداڵانی لەخۆگیراوە و لە رووی سۆزەوە زۆر باشن لەگەڵیان".

یەكێك لەو كێشانەی ئێستا لە سوێد و بگرە لە وڵاتانی دیكەش باس دەكرێت، ئەوەیە كە زۆر لە كۆچبەران تەمەنی خۆیان كەم كردووەتەوە.
ماڵم دەڵێت "كۆچبەران بۆ خۆدزینەوە لە زۆر بەرپرسیارێتی و قازانجی ماددی و مەعنەوی، تەمەنی خۆیان كەم دەكەنەوە".

بەپێی یاساكانی وڵاتانی ئەوروپا تاوەكو تەمەنی 17 ساڵان بە منداڵ حیساب دەكرێ‌، 18-19 ساڵان گەنجە و مافی كاركردنی هەیە. سەردار سەعید دەڵێت "بەداخەوە كۆچبەری كوردی تەمەن 27 ساڵ هەیە، خۆی بە 15 ساڵ تۆمار كردووە".

خەرجیی منداڵانی بەتەنیا هاتوو قورسایی زیاتر لە 500 ملیۆن دۆلار ساڵانەی لەسەر وڵاتەكە دروست كردووە و لە بەرامبەردا زۆر لە كۆمۆنەكان خۆیان لە وەرگرتنی منداڵی كۆچبەر دەدزنەوە. 

لە یەكێك لە 5 خاڵە گرنگەكەی یاسای نوێی كۆچی سوێددا هاتووە "پشكنینی DNA بۆ ئەو كۆچبەرانە دەكرێت كە گومان لە تەمەنیان دەكرێت و لەسەر ئەو بنەمایە تەمەنیان دەستنیشان دەكرێت". یاساكە سزاشی بۆ ئەو كەسانە داناوە كە دەستكاریی تەمەنی خۆیان كردووە.


كورد..لە سۆسیالەوە بۆ منداڵ لەخۆگرتن

"خێزانی كورد پێشتر لەڕێگەی منداڵ خستنەوەی زۆر و بە سوودوەرگرتن لە پارەی بێكاری و سۆسیال پارەیان كۆدەكردەوە، ئێستا لەڕێگەی لەخۆگرتنی منداڵ". ئەمە لێدوانی خالید محەممەدییە كە كوردێكی دانیشتووی سوێدە.

حكومەتی سوێد مانگانە 500 دۆلار بۆ هەر منداڵێك دەدات. محەممەدی دەڵێت "بۆ سوود وەرگرتن لەو پارەیە، خێزانە كورد و عەرەبەكان ژمارەی منداڵەكانیان بۆ حەوت منداڵ زیاتر بەرز دەكردەوە و مانگانە نزیكەی 5000 دۆلاریان كۆدەكردەوە". 

محەممەدی دەڵێت ئێستا لەخۆگرتنی منداڵی بێكەسی كۆچبەر پەیدا بووە كە هێندەی سێ منداڵی خۆت پارە وەردەگری. محەممەدی هەروەها دەڵێت "ئاگاداری ئەو كەیسانەم كە میدیاكانی سوێد باسیان كردوون و بەشێكی دیاریان كوردن و خەڵكی هەرێمی كوردستانن". 


