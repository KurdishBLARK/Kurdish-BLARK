رووداو- هەولێر

بەڕێوەبەرایەتی گشتیی كەشناسی و بوومەلەرزەزانی هەرێمی كوردستان رادەگەیەنێت، لە رۆژی چوارشەممە 7-1-2015 هەرێمی كوردستان شەپۆلێكی بەفر و باران دەیگرێتەوە و دەكەوێتە ژێر كاریگەری نزمە پاڵەپەستۆیەكی قووڵی توركیا.

بەڕێوەبەرایەتی گشتیی كەشناسی و بوومەلەرزەزانی هەرێمی كوردستان رایدەگەیەنێت: "بارستە هەوایەكی زۆرساردی كیشوەری لە ناوەڕاستی ئەوروپاوە لەگەڵ ئەم نزمە پاڵەپەستۆیە دەگاتە هەرێمی كوردستان".

بە پێی راگەیەندراوەكەی بەڕێوەبەرایەتی گشتیی كەشناسی، پێشبینیدەكرێت بەفر و باران لە هەموو ناوچە شاخاوییەكان ببارێت، لەكاتی زیادبوونی ئەم نزمە پاڵەپەستۆیە ئەگەری بەفربارین لە سەنتەری پارێزگای سلێمانی و دهۆك هەیە و كاریگەری ئەم شەپۆلە ساردە بۆ ماوەی چەند رۆژێك لەسەر هەرێمی كوردستان دەمێنێتەوە، بەشێوەیەك كە لە هەندێ ناوچە دیاردەی زوقم دروست دەبێت.

دابەزینی پلەی گەرما لە زۆربەی ناوچەكانی باشووری كوردستان بۆ ژێر سفری پلەی سیلیز لەكاریگەرییەكانی ئەو شەپۆلە سەرمایە دەبێت و پێشبینی دەكرێت هەولێر بگاتە 0 تا 1- ، سلێمانی 2- تا 3- ، دهۆك 2- تا 3- و كەركووكیش 0 تا 1- .
