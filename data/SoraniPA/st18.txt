تەندروستی
بۆ دەبێ رۆژانە ژەمێكمان لە پاقلەمەنییەكان بێ؟
لەلایەن سەروەر سالار	دوێنێ کاژێر 07:46
هەندێك 
هەندێك
رووداو-DW

ئەگەر پیادەكردنی رێجیمی خۆراكی لەلات سەختە و ماندووت دەكات، لەوانەیە پاقلەمەنییەكان كاندێدێكی بەهێزبن بۆ سەر سفرەكەت، چونكە دەركەوتووە هەستی تێری دەبەخشن و وادەكەن كەمتر پەرۆشی خواردن بیت لەنێوان ژەمەكان.

شارەزایانی كەنەدایی لە نوێترین توێژینەوەیاندا كە لە جۆرناڵی زانستی "ئەمێریكان جۆرناڵ ئۆف كلینیكاڵ نیوتریشن" بڵاویان كردووەتەوە دەڵێن پاقلەمەنییەكانی وەكوو نیسك، فاسۆلیا، بازێللا و نۆك جگە لەوەی بە چەندین رەگەزی خۆراكی دەوڵەمەندن،  هەستی تێربوون بە درێژایی رۆژ دەبەخشن، بەوجۆرە كەسەكە كەمتر بیر لە خواردنی خواردنە پڕ كالۆرییەكان دەكاتەوە.

توێژەرەكان لە 21 توێژینەوەی پزیشكییان كۆڵییەوە كە 940 كەس لە هەردو رەگەزە بەشدارییان تیادا كردبوون و رۆژانە 130 گرام پاقلەمەنییان خواردبوو بۆ ماوەی شەش هەفتە. بەشداربووەكان رێجیمێكی ئەوتۆی خۆراكییان پیادە نەكردبوو، خۆیشیان لە خواردنی دیكە نەبواردبوو، لەگەڵ ئەوەشدا لەو ماوەیە بە تێكڕا كێشی هەریەكەیان 340 گرام كەمی كرد. لەوانەیە ئەم بڕە كەمكردنەی كێش لەلات كەم بێ، بەڵام گرنگییەكەی لەوەدایە كە سەرەڕای زیادكردنی پاقلەمەنییەكان بۆ خواردنی رۆژ، كێشی كەشەكان نەك زیادی نەكردووە، بگرە كەمیشی كردووە، ئەوەش زۆر سەرنجڕاكێشە.

پزیشكێكیش باس لە سوودەكانی دیكەی پاقلەمەنییەكان دەكات، جگە لە دابەزاندنی كێش لە رێگەی بەخشینی هەستی تێری.

د.راسڵ دی سوزا لە نەخۆشخانەی سان مایكڵ لە راپۆرتێكی زانستیدا كە لە ماڵپەڕی "ئۆپۆ نات"ی ئەڵمانی بڵاوبووەتەوە دەڵێ پاقلەمەنییەكان رۆڵێكی ئەرێنییان هەیە لە پاراستنی تەندروستی دڵ، چونكە ئاستی چەورییە زیانمەندەكانی خوێن دادەبەزێنن. هەروەك بەهۆی ئەوەی هێواش هەرسدەبن، بەشێوەیەكی لەسەرخۆ شەكر دەنێرنە نێو خوێن و یاریدەی رێكخستنی شەكری خوێن دەدەن. پاقلەمەنییەكان هەروەها راددەی پێویستیی لەش بۆ بەرزبوونەوەی هۆرمۆنی ئینسۆلین كەمدەكەنەوە، ئەو هۆرمۆنەی رێگە بۆ قەڵەوبوون خۆشدەكات لە حاڵەتی زۆر دەردانی.

پزیشكەكە دەڵێ 90%ی حاڵەتەكانی شكستهێنانی رێجیمی خۆراكی، ئەوەیە كەسەكە هەستی تێربوونی درێژخایەنی نییە و زوو زوو ئارەزووی خواردن دەكات و خۆی پێناگیرێ، بۆیە زۆر گرنگە ئەوانەی رێجیم دەكەن پشت بە پاقلەمەنییەكان ببەستن بۆ ژەمێكی رۆژەكەیان.
