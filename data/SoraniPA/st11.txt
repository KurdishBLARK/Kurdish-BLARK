
گەڕان بۆ كۆتایی خەونێكی درێژ!
لەلایەن کامەران سوبحان 1 کاژێر لەمەوبەر
کامەران سوبحان
کامەران سوبحان
ماوەیەكی زۆرە خولیای ئەوەم كە بۆچی بەشێكی زۆری دەستنووس و كەلەپوور و ئەدەبیاتی كۆنی كوردی بە نیوەچڵی ماوەتەوە؟ ئەم خولیا و پرسیار و گومانەم بۆ سەرەتاكانی خوێندنەوەم دەگەڕێتەوە. 

گفتوگۆی ئەم بابەتەشم لەگەڵ كۆمەڵێك نووسەر و ئەكادیمیی  كورد كردووە، لەوانە: د.ئیحسان فواد و حەمە بۆر و د.كەمال مەزهەر و د. مارف خەزنەدار و د.عیزەدین مستەفا ڕەسوڵ، بەڵام لای هیچیان وەڵامێكی وەهام و دەستنەكەوت كە كۆتایی بەو گومانانەی من بێنێت.

زۆر جار لە بیركردنەوەی خۆمدا سەبارەت بەم پرسە، دەستی تاوان بۆ دوو دەوڵەتی داگیركەری كورد درێژ دەكەم. یەكەمیان عوسمانییەكان، سەرەتا كە هاتنە عێراق و ناوچەكە و بەشێكی زۆری سەروەتی نەتەوەیی ئەم میللەتەیان بۆ خۆیان برد و لە مۆزەخانە و كتێبخانە گەورەكانی خۆیان قایمیان كرد. دووەمیان ئینگلیزەكان، ئەوەی عوسمانییەكان بیریان چوو بیبەن، ئەمان تاڵانیان كرد! بەتایبەتیش ئاسەوار و بەرهەمی دەستنووس و كەشكۆڵە زۆر و زەوەندەكانی مێژووی ئەم میللەتە.

مانگی ئاداری 2011 لە لەندەن بووم. رۆیشتنەكەم بۆ ئەوێ، بە فرسەتێكی باش زانی بۆ گەڕان و دۆزینەوەی چەندین كتێب و بەرهەمێكی دانسقەی كورد كە بەشێكیان تا ئێستاش بە نیوەچڵی لە كتێبخانەی كوردیدا هەن. ئەوەی حەزم دەكرد وەك خولیایەكی خۆم سۆراخی بكەم، (ئاوات)ەكەی عەبدوڵڵا جەوهەر بوو كە كاتی خۆی (مێجەر سۆن) راوێژكاری بەریتانی، دوای تەواوبوونی ئەركەكەی لە عێراق، لەگەڵ كۆمەڵێكی زۆر وێنە و دەستنووس و كتێبی دیكە، بردوونی بۆ بەریتانیا. باس لە هەندێ دۆكیومێنتی گرنگی دیكەی مێژوویی ڕۆژنامەگەریی كوردیش دەكرێت لە سەردەمی ئینگلیزدا كە مامۆستا تۆفیق وەهبی لەگەڵ خۆیدا لە ناوەڕاستی پەنجاكانی سەدەی رابردوو بردوونی بۆ لەندەن و پاش مردنی، حكومەتی بەریتانی دەستی بەسەر هەموو ئەو دۆكیومێنت و دەستنووسانەدا گرتووە و ئێستا لە كتێبخانەی بەریتانی پارێزراون. ئەمە جگە لەوەی باس لە دەیان نامە و دەستنووس و شیعر و بەڵگەنامەی سەردەمی سەید ڕەزای دێرسم و قازی محەممەد و شێخ سەعیدی پیران و شێخ مەحموودی حەفید و سەروەتێكی مەزنی ئەدەبیاتی كلاسیكی كوردی لەو كتێبخانەیە دەكرێت. لای من لەمانە گرنگتر كە دەمویست، سۆراغی دوو چیرۆكی كوردی بوو كە هەركات باس لە چیرۆكی كوردی دەكرێت، ئاماژە بەناوەكانیان دەكرێ، بەڵام هەردووكیان بە ناتەواوی ماونەتەوە. یەكێكیان كۆتاییەكەی دیار نییە و ئەوی دیكەیان سەرەتاكەی، كە ئەوانیش چیرۆكی (لەخەوما)ی جەمیل سائیب و (مەسەلەی ویژدان)ی ئەحمەد موختار جافن. 



بەهۆی (سەنگەر)ی هاوڕێمەوە لە لەندەن، هونەرمەند و كەسایەتییەكی بەناوبانگی ئینگلیزم ناسی كە ناوی (جۆن تەیلەر) بوو، تەمەنی لە سەرووی حەفتا ساڵییەوە بوو. وەك خۆی گێڕایەوە، ساڵانێكی زۆر لە ناوچەكانی كوردستان وەك دەر‌هێنەری دۆكیومێنتاری كاری كردووە و دەیان بەرهەمی گرنگی لەسەر كورد، بۆ تەلەفزیۆنی (بی بی سی) بەرهەم هێنابوو. بەهۆی ئەمەشەوە كەمێك كوردیی دەزانی. هەر لە یەكەم یەكتر ناسین و دانیشتنمانەوە كە من باسی ئارەزووی خۆمم بۆ سۆراغی دەستنووس و بەرهەمە كۆنەكان بۆ كرد، (جۆن تەیلەر) زۆر شتی بۆ من و سەنگەر گێڕایەوە. زۆر زانیاریی گرنگی لەسەر دەستنووس و مێژووی كورد، بە تایبەتیش لە باشووری كوردستان بۆ باسكردین. ئەوەی گرنگ بوو لەو چەند بینین و دانیشتنەدا، دەرگایەكی گەورەی بۆ كردینەوە بۆ گەڕان بەدوای سەروەتی ونبووی نەتەوەییماندا. ناونیشانی (كتێبخانەی نیشتمانیی بەریتانی) داینێ كە لەو كتێبخانە مەزن و گەورەیەدا بەرهەم و دەستنووسە كوردییەكان پارێزراون. خۆیشی ماوەیەكی زۆر لەو كتێبخانەیە كاری دیجیتاڵكردنی بۆ بەرهەمە كۆن و مێژووییەكان كردووە. 

بەیانییەك چووین بۆ كتێبخانەی گشتیی بەریتانیا و لە چوونە ژوورەوەدا دەلیلێكی گشتییان لەسەر ژمارە و داتای بەرهەمەكانی كتێبخانەكە پێداین كە بەم شێوەیە باسی كتێبخانەكە دەكات: "كتێبخانەی ئەرشیڤی بەریتانی ساڵی 1753 دامەزراوە. ساڵی 1973 بەشی ئەرشیڤ و پاراستنی دەستنووس و دۆكیومێنت لە كتێبخانەكە جیابووەتەوە. ئەم كتێبخانەیە، بە گەورەترین كتێبخانەی پاراستنی دەستنووس دادەنرێت لە جیهاندا كە نزیكەی 170 ملیۆن بەرهەمی تێدایە. لەو ژمارەیە 14 ملیۆنیان تەنیا كتێبن. ئەمە جگە لە دەستنووس و دۆكیومێنتی كۆن لە شێوەی كاغەز و دیجیتاڵ و یادەوەری و وێنەی ناوداران و دەقی شانۆیی كۆن و رۆژنامە و گۆڤار و پوول. هەندێ لەو كەرەستانە مێژووەكەیان بۆ دوو هەزار ساڵ پێش لەدایكبوونی مەسیح دەگەڕێتەوە. تەنیا ڕەفەكانی ئەم كتێبخانەیە نزیكەی 10 كیلۆمەتر درێژن. هەموو ئەم بەرهەمانە هی بەریتانیا نین، بەڵكو بەرهەمی وڵاتانی زۆری تێدایە، لەوانە كۆنترین قورئانی دەستنووس كە مێژووەكەی دەگەڕێتەوە بۆ سەردەمی خەلافەتی ڕاشیدین و وەكوو خۆی پارێزراوە. ئەمە جگە لە دەستنووسی نۆتەی دەیان مۆزیسیانی سەدەكانی كلاسیك و ناوەڕاست و رێنیسانس".

دوای خوێندنەوەی ئەو زانیارییانە، چەند مەترێك رۆیشتین و ئینجا بە قادرمەیەكی كارەباییدا چووینە نهۆمی سەرەوە بۆ هۆڵێكی گەورە. لە شاشەیەكی گەورەدا نەخشە و ناوی هۆڵ و بەشەكان نووسرابوو. سەدان كۆمپیتەر دانرابوون بۆ گەڕان لەدوای سەرچاوە، كەوتمە گەڕان بۆ كتێب و دەستنووسی كۆنی كوردی. دانەیەك و دووان و سیان و چوار و دەیان و سەدان ناو هاتنە بەرچاوان. من ئەوەندە پەلەی (لە خەوما و مەسەلەی ویژدان) بووم، گوێم بەو شتانەی دیكە نەدا. سەنگەریش وەك من، بە چاو و بە لێوەكانی، بە خێرایی پێڕست و ناوەكانی دەخوێندنەوە. سەرەتا ناوی (جەمیل سائیب)مان سێرچ كرد هیچ نەهات، دواتر (لە خەوما)مان نووسی و هیچی نەهێنا. سەنگەر منی هەڵساند و خۆی لەسەر كۆمپیوتەرەكە كەوتە گەڕان. ناوی شێخ مەحموودی حەفیدی نووسی، دەیان وێنە و دەیان لاپەڕەی دەستنووس و كتێب و شتی سەیر و نەبینراوی هێنا. ئەرشیڤەكە بەشبەش كرابوو، كەرەستەی سەربازی، رۆژنامەگەریی، وێنەی سرووشت و چیا و دەشت و دۆڵی كوردستان. بەرگ و لاپەڕەكانی گۆڤار و رۆژنامەكانی (ژین، ژیانەوە، سەركەوتن، ئومێدی ئیستیقلال) و چەندینی دیكەی هێنا، لەگەڵ دەیان و سەدان لاپەڕەی پەرشوبڵاوی كوردی! لەو گەڕانەدا بووین و زەنگ لێدرا. سەنگەر كە سەیری كاتژمێرەكەی دەستی كرد، بە پێكەنینەوە گوتی: كاتی مانەوەمان تەواو بوو. بەدەم هیلاكی و بیركردنەوەیەكی پڕ لە گومانەوە، رۆیشتینەوە بەرەو ماڵ. نامیلكەی (لەخەوما)م لە جانتاكەم دەرهێنا. ئەوەی جەمال بابان ساڵی 2010 لە دەزگای ئاراس چاپی سێیەمی كردبووەوە. كەوتینە خوێندنەوەی لاپەڕەكانی كۆتایی، تا بزانین كۆتایی چیرۆكەكە بۆ تەواو نەبووە؟ (كەمێك بێدەنگی) سەنگەر لەخۆیەوە پرسیاری لە من دەكرد، وای دەزانی من (جەمیل سائیب)م: "ئاخر مەعقول نییە دوای ئەو هەموو بگرە و بەردە و ناخۆشی و چەرمەسەری و تێهەڵدان و ئیهانەكردنە، ئەم كابرایە لەم خەوە درێژەدا خەبەری نەبێتەوە! ئەرێ كامەران ڕاستە دەڵێن كاتی خۆی دەستنووسی ئەم چیرۆكە لەلای كابرایەك بەناوی (بەهجەت تاهیر مەریوانی) بووە، ئەویش لە كۆتایی شەستەكان لەگەڵ كۆمەڵێك شیعری دەستنووسی كوردی لە بەغدا ویستوویەتی چاپی بكات، بەڵام لە رووداوێكی نادیاردا، ئەم چیرۆكەی لێ ون دەبێت، كاتێك دەیدۆزێتەوە، كۆتاییەكەی لابراوە!".

 سەنگەر بەردەوام بوو لە قسەكردن: "شتێكی ترم هەر لەبارەی (لەخەوما) خوێندووەتەوە دەڵێت: لە كەشكۆڵێكی كۆنی ئەو سەردەمەدا، لە خەوما نووسراوەتەوە، كۆتاییەكەی جیاوازە لەو كۆتاییەی كە مامۆستا جەمال بابان چاپی كردووە. لەو كەشكۆڵەدا، پاڵەوانی چیرۆكەكە خەبەری دەبێتەوە و دەڵێت رۆژگارێكی تاریك بەڕێوەیە، بەدەستی ئیستیعماری ئینگلیز نا، بەدەستی ئیستیعماری كورد... 

بەسەرهاتێكی تریش هەیە دەڵێت: جەمیل سائیب رۆژێك لە چایخانەیەكدا دانیشتووە و خۆی لەبری پاڵەوانەكە كۆتایی ئەم خەونە بۆ چەند كەسێك دەگێڕێتەوە. هەندێ لە پیاوان و چەكدارەكانی شێخ دانیشتوون و بە بیستنی ئەو خەونە، جەمیل سائیب بە شەق تا زیندان دەبەن! جەمیل سائیب بەبێدەنگی لەگەڵیان دەڕوات، تەنیا ئەوەندە نەبێت گوتوویەتی كاكە بۆ لێمدەدەن، من خەونێكم گێڕاوەتەوە و هیچی تر".

سەنگەر چاوەڕێی وەڵامی منی نەكرد و گوتی: "شتێكی تریشم بیستووە: دەڵێن ئەم چیرۆكە كە لەساڵی 1926 لە ڕۆژنامەی (ژیانەوە) بڵاوبووەتەوە، لە كۆتایی خەونەكەدا، پاڵەوانەكە خەبەری دەبێتەوە و دەڵێت: خودایە خەونی وا هەرگیز نەكەیتە راستی كە بەرپرس و دەسەڵاتداری كورد، لە هیچ ئان و زەمانێكدا، ببنە جەلاد و بكەونە گیانی خەڵكی خۆیان! خودایە ئەم كوردەت هەر بە زوڵملێكراو درووست كردووە، هەر كات ئەو زوڵمەت لەسەر لابرد، بیكە بە دەسەڵاتدارێكی دادپەروەر و خزمەتكاری میللەتەكەی خۆی!"، بەڵام ڕۆژنامەكە كۆكراوەتەوە و جارێكی دیكە كۆتایی خەونەكەی لێ لابراوە". 

ئەو شەوە، لەبری جەمیل سائیب، من و سەنگەر چەندین كۆتایی جیاوازمان بۆ چیرۆكەكە دانا، بەڵام هیچیان ئەوە نەبوون كە لە خەیاڵدانی چیرۆكنووسەكە خۆیدا بوو. سەنگەر ئیمەیڵێكی بۆ (جۆن تەیلەر) نارد و لە ئەنجامی سەردانەكەی ئەمڕۆمان بۆ كتێبخانەی گشتیی بەریتانیا ئاگاداری كردەوە. ئیمەیڵەكەی نووسی و كۆمپیوتەری كوژاندەوە و نووستین.

بەیانی پێش ئەوەی نان بخۆین، سەنگەر لەسەر كۆمپیوتەرەكەی بوو، وەڵامی ئیمەیڵەكەی شەوی ڕابردووی (جۆن تەیلەر) ی بۆ خوێندمەوە.

"بەڕێز سەنگەر سڵاو.. سوپاس بۆ ئاگاداركردنەوەتان. دەمزانی هیچ شتێكتان لەوبارەیەوە دەستناكەوێ، بەڵام لەبەر ئەو عیشقەی خۆت و كامەران بۆ ئەو كارە، ویستم خۆتان بەچاوی خۆتان كتێبخانەكە و بایەخی دەستنووس و مێژوو لای ئینگلیزەكان بزانن، بۆ دۆزینەوەی ناوی ئەو كتێب و چیرۆك و بابەتانەی تر، خۆتان بگەڕێن، ئەگەر دەرفەتتان هەیە سەرێك لە توركیا و هیندستان بدەن. بەهیوای ئەوەی زانیاریی گرنگتان دەست بكەوێ.. ببوورن من سبەی دەچمە دەرەوەی بەریتانیا، رەنگە تا یەك مانگی تر دەرفەتی یەكتربینینمان نەبێ. كاتێكی خۆش".

ئێستا خۆم كە ئەم دێڕانە دەخوێنمەوە گومانم هەیە، ئایا كۆی ئەم نووسینە چیرۆكێكی ئەندێشەكراوی خۆمە، یان لەڕاستیدا ئەم چیرۆك و بەسەرهاتانە روویانداوە؟ رووداوەكان راستین یان چیرۆكێكی ئەندێشەكراو؟ دوای بێهیوابوون لە دۆزینەوەی كۆتایی خەونەكەی (جەمیل سائیب)، ئێستا خولیای ئەوە لەسەری داوم، چیرۆكی ئەندێشەكراوی (مەسەلەی ویژدان)ی ئەحمەد موختار جاف بخوێنمەوە. جیاواز لەو خوێندنەوەیەی د.ئیحسان فوئاد و كەشكۆڵەكەی مامۆستا عەلی كەمال باپیر.
 چاوەڕێ بن بەسەرهاتی ئەم چیرۆكەش دەنووسمەوە.
