ه‌ده‌ب و كولتوور
ناڵەیەك لە دەروونەوە
لەلایەن کامەران سوبحان 3 خولەک لەمەوبەر
کامەران سوبحان 
کامەران سوبحان
تەمەنی لە هەشتا ساڵ نزیك دەبووەوە، بە هەمان گوڕوتینی پێش زیاتر لە 50 ساڵ كە پیرەمێردی شاعیر یەكەم كتێبی لە چاپخانەكەی خۆی بۆ چاپ كرد، عیشقی لەگەڵ پیت و وشە زیاتر دەبوو. ئەو ئێستا بە دوو چاوی كز و تەندروستییەكی ناجێگیر و ماندووبوونێكی زۆرەوە، رۆژانە لە كتێبخانەكەی خۆیدا سەرقاڵی پێداچوونەوە و ئامادەكردنی كتێبێكی نوێیە. هەروەك خۆی لە بارەی بابەتەكانی ئەو كتێبە لە پێشەكییەكەیدا دەنووسێت: "خۆشم ئەوێن، ئارەزووی مانەوەیان ئەكەم، وەك مانەوەی خۆم". كتێبەكەی چاپ بوو، پاش چەند ساڵێك خۆی كۆچی دوایی كرد، بەڵام بۆ هەتا هەتایە ئەم بەرهەمە و كتێبەكانی و ناوی نووسەرەكەی بە نەمری دەمێننەوە.

لە سەرجەم ئەو وتار و كتێبە نووسراوانەیدا، ئەگەر بتەوێ دنیابینی و تێڕوانینی زانا و نووسەر و كەسایەتیی دیار، مامۆستا شێخ محەممەدی خاڵ بۆ ئەدەب و ئاین و پرسە كۆمەڵایەتییەكان و مێژووی نەتەوەكەی و دەوروبەری ببینی، پێویست دەكات (ناڵەی دەروون) بخوێنیتەوە. چونكە لەو كتێبەدا، لە چەندین وێستگە و بابەتیدا بەڕاشكاوی و بوێری بۆچوونی خۆی لەبارەی هەموو ئەو تەوەرانەوە دەخاتەڕوو كە جێگەی پرسیار و گومانن لای خەڵك. لە پێشەكییەكەشیدا دەڵێت "ئەم كتێبە چەند وتارێكی وێژەیی و مێژوویی و ئاینی و كۆمەڵایەتییە، هەریەكە بە بۆنەیەك و لە كاتێكی تایبەتدا هەڵقوڵاون، لە مێشك و دڵمەوە بۆ سەر نووكی قەڵەمەكەم و منیش خێرا نووسیومن، بەشی زۆری زادەی بیروباوەڕی خۆمن و هەریەكەی بە بیرێك و بۆنەیەك و ئاواتێك نووسراوە. خۆشم ئەوێن، ئارەزووی مانەوەیان دەكەم وەك مانەوەی خۆم، هەوڵ دەدەم بۆ هێشتنەوەیان وەك هێشتنەوەی خۆم، هەروەك حاجی قادری كۆیی دەڵێت:

ئەمانە زادەی ئەفكار و خۆشەویستیی منن
ئەگەر قەبیح و كەریهن، ئەگەر شەل و ئەعمان
میسالی فەرخەیی ژیشك كە پێی دەڵێ دایكی
ئیلاهی (قاقمە) یاخۆ (سەموور)ە یا (دیبا)

مامۆستا شێخ محەممەدی خاڵ، چ وەك زانایەكی ئاینی، چ وەك نووسەر و دادوەر و كەسایەتییەكی دیار، لە هەردوو بەرگی (ناڵەی دەروون)دا زۆر پرسی جیاواز باس دەكات، زۆرێك لە پرسەكان لەگەڵ ئەوەی بابەتی رۆژ و دیاردەی كۆمەڵایەتی و رووداوی مێژوویین، بەڵام بە زمانێكی كوردی وا رەوان نووسیویەتی كە هەرگیز خوێنەر لە تام و چێژی خوێندنەوەی تێر نابێت و بابەتەكانیشی بۆ هەموو سەردەمێك تازە و پڕ زانیاری و گونجاوە.

ئەم نووسەرە، یەكەم زانای كورد بووە بە كوردییەكی پاك و بێ خەوش، تەفسیری قورئانی پیرۆز بكات. لە ساڵی 1935 ئەم تەفسیرەی بە (جزمی عەمە) دەستپێكرد و پیرەمێرد خۆی لە چاپخانەكەی بۆی چاپ كرد و پاشتر تەفسیری هەموو قورئانی بە چەند بەرگێكی گەورە بەناوی (تەفسیری خاڵ) تەواو كرد و بە دیدێكی كراوە و پێشكەوتوو مانای هەموو ئایەت و وشەكانی نێو قورئانی سادەو ساكار كردەوە بۆ خوێنەری كورد. بە ئێستاشەوە تەفسیری خاڵ، یەكێكە لە تەفسیرە دەوڵەمەندەكانی قورئان بە زمانی كوردی. پاشتر لە هەردوو كتێبی (فەرهەنگی خاڵ و پەندی پێشینان)یشدا، بە هەمان تایبەتمەندییەوە دوو لایەنی فەرامۆشكراوی ئەدەبیاتی كوردی بە شێوەیەكی زۆر ورد و رێكخراو كۆكردەوە. 

لە كتێبی پەندی پێشیناندا، نزیكەی 4500 پەندی پێشینانی كوردی هەر چوار پارچەی كوردستانی كۆكردووەتەوە كە سەرچاوەیەكی دانسقە و دەوڵەمەندی فۆلكلۆری رەسەنی كوردییە، هەندێ لەو پەند و ئیدیۆم و بەسەرهاتانە پێشتر نەبیستراون.  كتێبی (فەرهەنگی خاڵ)یش، سێ بەرگە و نزیكەی 1200 لاپەڕەیە، لە فەرهەنگەكەدا ژمارەیەكی زۆر وشە و زاراوەی كوردی هەموو پارچەكانی كوردستان و شێوەزارەكانی تێدا كۆكردووەتەوە، لەگەڵ مانا و واتاكانیان. ئەمەش یەكێكە لە فەرهەنگە دەوڵەمەندەكانی بواری زمان و زاراوەی كوردی. 

ناڵەی دەروون، لە هەموو ئەو كتێب و بەرهەمانەی دیكەی شێخ محەممەدی خاڵ، زیاتر دونیابینی نووسەری تێدا دەبینین. هەندێ لە بابەتەكان كورت و پوختن، بەڵام پڕ لە زانیاری و بەسەرهاتی گرنگن. بەتایبەتیش لەسەر پرسی پەیوەندیی نێوان ئاین و بیروباوەڕی مرۆڤ و دیاردەی كۆمەڵایەتی، دەتوانین وەك یەكێك لە داینەمۆی ریفۆرمی ئاینی و كۆمەڵایەتی سەردەمی خۆی ناوی ببەین، بە ئێستاشەوە كەم وێنەیە مەلایەكی ئاینیی كورد بە جلوبەرگی مەلایەتییەوە بەدەر لەوەی دادوەر بووە، ئێواران لە كۆڕی ئەدەبی و رۆشنبیریدا ئامادەیی هەبێت و یەكێك بێت لە كۆڵەكە سەرەكییەكانی یەكێتی نووسەرانی كورد و كۆڕی زانیاریی كورد و لەو رێگەیەشەوە خزمەتێكی زۆری بە وشە و ئەدەبیاتی كوردی كرد. 

لە یەكێك لە وتارەكانی (ناڵەی دەروون)دا بەناوی (ماف و سنوور) لەبارەی ئازادیی بانگدان لە مزگەوتەكانی سلێمانیدا دەنووسێت: (ئەم بڵندگۆیانەی لە مزگەوتەكان دانراون، لە پێش مەلا بانگدان بە نیو سەعات، لە هەموو مزگەوتەكانەوە دەست دەكەن بە خوێندنەوەی شیعر بە نقامی دەشتی و قەزاز، هەزاران نەخۆش و دەردەدار و منداڵی شیرخۆرەو ئافرەتی زەیستان و حەیزدار كە نوێژیان لەسەر نییە، هەزاران ڕەوتەنی كە بەو نیوەشەوە پێویست نین بە هەستان لەخەو، خەبەر ئەكرێنەوە، گوناهیان ئەگات، خوا تۆڵەیان لێ ئەكاتەوە ئەمڕۆ یان سبەینێ.) لەبەشێكی تری ئەم باسەدا دەنووسێت: (ئەم بیدعە ناپەسەندە هەزاران گەنجی ئەمڕۆی بێ بڕوا كردووە، ئەو گەنجانەی لە زانستگان، یان لە پۆلی پێنجەم و شەشەمی ئامادەیین، هەتا نیوەشەو دەرسەكانیان دەخوێننەوە و خۆیان ئامادەی تاقیكردنەوە دەكەن و تا بەشی دوای شەو، خەریكی شت لەبەركردن و نووسینن، دوای ئەوە هەریەكە لاڵ و پاڵ لێی ئەكەوێ، لە پڕ لە هەموو لایەكەوە دەنگی بڵندگۆ دەست پێ ئەكات. ئاسمانی سلێمانی لە كەلی گۆیژەوە تا گڵەزەردە و تاسڵوجە و پیرەمەگروون دەبێت بەیەك گرمە و نەعرەتە، یەكێك بە فارسی و یەكێك بە كوردی و یەكێك بە عەرەبی تێكهەڵئەكەن و ئەبێ بە گەڕەلاوژێ، بۆ دینی ئیسلامیش جوان نییە ئەم گەڕەلاوژێیە، لە كاتێكدا بانگ سوننەتە و پێویست نییە.)

ئەمە نموونەیەكە لە بیری ریفۆرمخوازیی نووسەر و پیاوێكی ئاینیی دیاری ئەو سەردەمە. دیارە ئەم نووسینە لەسەر بابەتی بانگدان لەلایەن چەند مەلایەكی ئەو كاتەوە دراوەتە بەر رەخنە، بەڵام شێخ محەممەدی خاڵ هەرچی گوتووە، لە دڵەوە بووە و پشتگیریی بۆچوونەكانی خۆیشی لە بواری ئاینیدا بە دەق و بەڵگەی قورئان و فەرموودەكانی پەیامبەری ئیسلام بۆ خوێنەرانی سەلماندووە و گوێی بەو رەخنە و گلەییانە نەداوە.

وتارەكانی تری ناڵەی دەروون، لەسەر پرسی ئەدەبی و كۆمەڵایەتی و زمانەوانی بەهەمان ریتم و بۆچوون نووسراون، لە وتارێكی دیكەدا بەناوی (ساڵی تازە) چەند پرسێكی سیاسی پەیوەست بە پرسی نەتەوەیی كورد لە سەرەتای هەشتاكانەوە، دەخاتە ڕوو. لە وتارەكەدا تەنیا چەند دێڕێكی یەكەمی باسی هاتنی ساڵی نوێ دەكات، دواتر بە بیانووی هاتنی ساڵی نوێوە، تەواوی وتارەكە پەیوەست دەكات بە بارودۆخی كوردستان، بەڵام بە شێوەیەكی هێماكاریی وا كە لە سانسۆری ئەوكاتی بەعسییەكان دەربچێت. لە بەشێكی وتارەكەدا دەنووسێت: "خودایە.. تاكەی ئەم برایانە لەگەڵ یەكتریدا ناپاكی دەكەن، بەم رەنگە لە روودا بە جۆرێك و لە پاشملەش بە جۆرێكی تر ئەبن، هەمیشە بەسەری یەك تینون. خودایە... تاكەی ئەم برایانە لەگەڵ یەكتر نامەرد بن، بەم رەنگە ئەم هەرچی بچوكی و كارگوزاریی خۆی بنوێنێ و هەمیشە دەستێكی فەرمانبەری بە سنگی خۆیەوە و دەستێكی پاسەوانی بە پشتی ئەوەوە بێ، كەچی ئەو لەگەڵ ئەما هەر دوژمن و هەمیشە بە خوێنی سەری تینو بێ و بیەوێ ئاژاوەو ناكۆكی بۆ دروست بكا و بیانكات بە گژ یەكدا. خودایە.. تاكەی گەورەكان هەر خودپەرست ئەبن، چاویان لە قازانج و سوودی خۆیان و كەسوكار و خزم و خۆشیانەوە ئەبێت، هەرگیز چاویان پڕ نابێتەوە و هەر پاسی كورسییەكەی خۆیان ئەكەن، لە كاتێكدا كە گەل لە گیانەڵاو و چەناگە كوتانایە.! خودایە تاكەی گەل هەڵخەڵەتاندن بە بەڵێنی درۆ و دەلەسە و وتەی بۆش، تاكەی باسی دەوڵەمەندكردنی گەل و قازانج و سوودیان بدرێ بە گوێچكەیاناو هەر بوترێ و بوترێتەوە... خودایە شۆڕش هەڵگیرساندن، وەك ئاگر هەڵساندن ئاسانە، بەڵام هەڵوسراندنی لە قازانجی گشتی و سوودی كۆمەڵدا گرانە".

ناڵەی دەروون، لەسەر چەندین پرسی دیكەی گرنگ هەڵوێستە دەكات، ئەمە جگە لە وەستان لەسەر چەند بۆنەو یادێك، لەوانە: چلەی مردنی پیرەمێرد، چلەی بێخود، چلەی مەعروف جیاوك، چلەی رەفیق حیلمی، یادی مەلا محەممەدی خاكی.

 لەم بابەتانەدا چەندین زانیاری و شتی نوێ لەسەر ئەو كەسایەتییانە دەڵێت، هەم وەك بیرەوەریی ژیانی خۆی لەگەڵیاندا، هەم وەك زانیاری لەسەر بەرهەم و شیعرەكانیان. بەتایبەتیش لەسەر پیرەمێرد، بەو پێیەی پەیوەندی و دۆستایەتییان زۆر بەهێز بووە. لە بابەتێكدا لەسەر (عارف سائیب)، ژیان و نووسین و شێوازی تیرۆركردنەكەی دەخاتەڕوو، لەسەر ئەم نووسەرە تیرۆركراوە، زانیاریی نوێ و گرنگ باس دەكات. لەو باتەی نووسەر لەسەر عارف سائیب نووسیویەتی، دەتوانین دەروازەی زۆر بابەت و پرسی دیكەی سیاسی و كۆمەڵایەتی ئەو سەردەمەی تێدا بخوێنینەوە، كە هەندێ دیمەن و رووداوی تا ئێستاش بە شاراوەیی ماونەتەوە. 

دوو بابەتی دیكە، لەسەر (سەید جەمالەدینی ئەفغانی و بابە تاهیری هەمەدانی) هێندەی دیكە (ناڵەی دەروون)ی لەلا شیرینتر كردم. لەو دوو بابەتەدا نووسەر فراوانتر، هەڵوێستە لەسەر بەرهەم و ژیان و لایەنە جیاوازەكانی ئەو دوو نووسەرە دەكات. لە دوا بەشی (ناڵەی دەروون)دا مامۆستا شێخ محەممەدی خاڵ، كە دواهەمین وتاری ئەو قۆناغەی ژیانیەتی، بابەتێكی بەناوی (دەستنووسی كۆن و نوێی هەندێ لە نامەخانەكان) نووسیوە، ئەم بابەتە یەكێكە لە پرسە زۆر گرنگ و پڕ بایەخەكانی ئەدەبیاتی دەستنووس و كەشكۆڵ و تێكست. لەم بابەتەدا مێژوویەكی گرنگی ئەدەبیاتی دەستنووس لە پێش زاین و سەدە جیاوازەكانی مرۆڤایەتی و لای میللەتانی هیند و چین و وڵاتانی ئەوروپا و سەردەمی فیرعەونەكان باس دەكات، تا دەگاتە یەكەمین دەستنووسی ئەدەبیاتی كوردی، لەو بارەیەوە دەنووسێت: "بەلای منەوە لە سەرەتای ئیسلامەوە یەكەمین دیوان و نامەی كوردیمان دیوانی بابا تاهیری هەمەدانییە كە هەزاران ساڵ لەوەو پێش گوتراوە، لەبەر ئەوە دیوانی بابا تاهیر كۆنترین و پیرۆزترین دیوانە لە كوردستاندا، ئەم دیوانە تا ئێستا چەندین جار لە ئێراندا چاپكراوەتەوە، بەڵام هەموو جارێك گەلێك وتەی كوردییان لێ كردووە بە فارسی، لەگەڵ ئەوەشدا هەر رەنگی كوردیی ماوە".

دوای ئەمە كۆنترین دەستنووسی كوردی موسەلەساتی شێخی سەعدییە، كە لەسەدەی حەوتەمی كۆچیدا نووسراوە، بەڵام دوای هێرشی تەتەر و مەغۆل بۆ سەر خاك و خەڵكی كوردستان، بە تایبەتیش ناوچەی شارەزوور و هەورامان، دەیان كتێبی دانسقە و كەشكۆڵ و دەستنووسی كوردی فەوتاون و دەیان نامەخانەی گرنگی كتێب و بەیتی كوردی بێ بەزەییانە سوتێنراون و زۆر زانا و نووسەر و شاعیری كوردیش لەو سەردەمەدا لە ناوچەی هەورامان و شارەزوور بە زۆر، خۆیان و ماڵ و منداڵیان كۆچیان پێكراوە بۆ موسڵ و سوریا و میسر.

دەستنووس لای شێخ محەممەدی خاڵ، بەهایەكی مەزنی هەبوو، كە خۆیشی كۆچی دوایی كرد، كتێبخانەیەكی گەورەو دەوڵەمەندی دەستنووسی جێهێشت كە ژمارەیەكی یەكجار زۆر كتێبی هەمەجۆری تێدا بوون و هەندێكیان لە باو باپیرییەوە بۆی بەجێمابوون، مێژووی نووسینی هەندێكیان بۆ زیاتر لە 400 ساڵ پێش ئێستا دەگەڕێتەوە. ئەم كتێبخانە دەستنووسە هەرچەندە حكومەتی بەعس نەیتوانی لە دەستی شێخی خاڵی بكاتەوە، پاش كۆچی دوایی، حكومەتی هەرێمی كوردستان ئەو كتێبە دەستنووسانەی كڕین، بەڵام بە داخەوە تا ئێستا بەشێك لە كتێبەكانی ئەم كتێبخانەیە لە نادیاریدا ونن! 
