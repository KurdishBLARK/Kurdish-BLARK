رووداو- هەولێر

بەڕێوەبەری باخداری لە هەرێمی كوردستان رایگەیاند كە حكومەتی ئیتاڵیا كارگەیەكی بەرهەمهێنانی زەیتی زەیتوون دەبەخشێتە هەرێمی كوردستان و پەیمانگەیەكی ئەو وڵاتەش مەشق و راهێنان بە فەرمانبەران و جووتیارانی كوردستان دەكات.  

بەپێی رووپێوییەك كە حكومەتی عێراق لەساڵی 2008 بۆ ژمارەی داری زەیتوون لە كوردستان كردوویەتی، 169 هەزار و 400 داری زەیتوون لە هەرێمی كوردستان هەن، بەڵام بەشی زۆریان وەك پەرژین چێنراون و كەمتر بەمەبەستی بازرگانی بووە.

بۆ پەرەپێدانی بەرهەمی زەیتوون، وەزارەتی كشتوكاڵ لە دوای رووپێویەكەی حكومەتی عێراق، نزیكەی ملیۆنێك و 750 هەزار نەمامی زەیتوونی لە سووریا، توركیا، ئیتاڵیا و ئیسپانیاوە هاوردە كرد و بڕی دوو ملیار و 23 ملیۆن دیناری بۆ پاڵپشتیی چاندنی 384 هەزار و 650 داری زەیتون لەسەر رووبەری 5 هەزار و 495 دۆنم زەوی خەرج كرد، بەمەش 800 جووتیاری كوردستان بوونە خاوەنی 500 باخی نموونەیی 5 دۆنمی و 300 باخی نموونەیی 10 دۆنمی.

هەروەها لە چوارچێوەی هەڵمەتی چاندنی 5 ملیۆن نەمام بەخۆڕایی، 858 هەزار نەمامی زەیتوون چێنراون. بۆیە سەمیر ئیسماعیل، بەڕێوەبەری باخداری لە هەرێمی كوردستان دەڵێت "ئێستا ژێرخانێكی باشی دار و باخی زیتوونمان هەیە".بەپێی ئاماری وەزارەتی كشتوكاڵ نزیكەی دوو ملیۆن دار زەیتوون لە كوردستان هەن، بەڵام تەنیا 568 هەزار داریان گەیشتوونەتە قۆناغی بەرگرتن.

ساڵی رابردوو كارمیلا فیكارا، كونسوڵی ئیتاڵیا لە هەرێمی كوردستان سەردانی وەزارەتی كشتوكاڵی كرد و وەك پاڵپشتیی وڵاتەكەی بۆ جووتیارانی كوردستان گرێبەستێكی لەگەڵ وەزیری كشتوكاڵ واژۆ كرد بۆ دامەزراندنی كارگەیەكی زەیتی زەیتوون.

سەمیر ئیسماعیل دەڵێت "حكومەتی ئیتاڵیا بڕی 789 هەزار یورۆی بۆ ئەو پرۆژەیە تەرخان كردووە، پڕۆژەكەش بەچاودێریی پەیمانگەی CIHAMی نێودەوڵەتی لە هەرێمی باریی ئیتاڵیا جێبەجێ دەكرێ".

پرۆژەكە بریتییە لە دامەزراندنی كارگەیەكی بەرهەمهێنانی رۆنی زەیتوون و كردنەوەی خولی مەشق و راهێنان بە جووتیارانی هەرێمی كوردستان لە بواری هەڵپاچین و كۆنترۆڵكردنی نەخۆشییەكان و دەستنیشانكردنی جۆرەكانی زەیتوون و چاندنی.

بەگوتەی سەمیر ئیسماعیل كارگەكەی ئیتاڵیا كارگەیەكی هاوچەرخە و دەتوانێ لە ماوەی كاژێرێكدا تۆن و نیوێك زەیتوون بهاڕێت و زەیتی زەیتوونی لێ بەرهەم بهێنێ. سەمیر گوتی "بەپێی گرێبەستەكە كۆمپانیای پارەڵیستی ئیتاڵی لەماوەی 90 رۆژی داهاتوودا دەبێت كارگەكە بگەیەنێتە هەرێمی كوردستان و دایبمەزرێنێ و بۆ ماوەی هەشت رۆژیش شارەزایەكی كۆمپانیاكە دێتە كوردستان و وەك تاقیكاری و فێركاری كار بەكارگەكە دەكات".

زەیتوون پاش ئەوەی زەیتی لێ دەردەهێنرێ‌، خڵتەكەی بۆ دروستكردنی سابوون و كەلوپەلی جوانكاری بەكاردێت، دەنكەكەشی دوای هاڕین دەكرێ‌ وەكو پەین و ئالیك بەكاربهێنرێ‌.
سەمیر ئیسماعیل دەڵێت "كارگەكە لە قۆناغی یەكەمدا تەنیا زەیتی زەیتوون بەرهەم دێنێ، دەبێ‌ كارگەی دیكە دابمەزرێ‌ بۆ سوود بینین لە پاشماوەی ئەو كارگەیە، ئێمە سەرەتا خڵتەكە وەكو پەین بەكاردێنین".

سەمیر ئیسماعیل شوێنی دانانی كارگەكەی ئاشكرا كرد و گوتی "هەرسێ پارێزگاكەی كوردستان و ئیدارەی گەرمیان داوای كارگەكەیان دەكرد، بەڵام دواجار لێژنەی باڵا لە وەزارەتی كشتوكاڵ بڕیاری دا كارگەكە لە قەزای خەبات لە هەولێر دابنرێت، چونكە خەبات دەكەوێتە نێوان هەولێر و دهۆك كە زۆرترین باخی زەیتوون لەو دوو پارێزگایەیە".

سەبارەت بە هەڵسووڕاندنی كارگەكەش، بەڕێوەبەری باخداری گوتی "حكومەت نیازی نییە خۆی كارگەكە هەڵبسووڕێنێ، بەڵكو لەگەڵ كۆمەڵێك خاوەن باخی زەیتوون رێكەوتوون، دوای دامەزراندنی كۆمەڵەیەك بۆ ئەو جووتیارانە، بەهاوكاریی پەیمانگەكە كاروباری كارگەكە هەڵبسووڕێنن". گوتیشی "ئێستا 18 خاوەن باخ ئامادەییان دەڕبڕیوە بۆ دامەزراندنی كۆمەڵەیەك و دابینكردنی 50%ی تێچووی باڵەخانەی كارگەكە، حكومەتیش بڕیاری داوە 50%ی دیكەی بدات".

هاشم كەمال، یەكێكە لەو جووتیارانەی لە رێگەی پڕۆژەی پەرەپێدانی زەیتوون لەلایەن وەزارەتی كشتوكاڵەوە دوو باخی لە گوندی قەراتەچۆخ لە سنووری ناحیەی گەزنە بۆ دروستكراوە كە یەكێك لە باخەكانی دوو ساڵە بەردەگرێ‌، بەڵام هاشم گرفتی بەبازاڕكردنی هەیە.

هاشم كە یەكێكە لە 18 جووتیارەكە، گوتی "لە ئایندەیەكی نزیكدا كۆمەڵەیەك دادەمەزرێنین و كۆمەڵەكەشمان بەهاوكاریی پەیمانگەی CIHAM سەرپەرشتی كاروباری كارگەكە دەكات".
دوای دەستبەسەرداگرتنی كارگەكەی باشیك لەلایەن داعشەوە، ئێستا تەنیا كارگەیەكی بەرهەمهێنانی رۆنی زەیتوون لە كوردستان هەیە، ئەویش كارگەی مەلائۆمەرە كە رۆژانە 40 تۆن زەیتوون دەهاڕێت.

هاشم دەڵێت "كارگەكەی هەولێر تۆنێك زەیتوون بە 200 هەزار دینار بۆ جووتیاران دەهاڕێت، بەڵام بەپێی رێككەوتنی سەرەتایی ئێمە لەگەڵ پەیمانگاكە، تۆنێك زەیتوونمان بە 30 هەزار دینار بۆ دەهاڕێ".

پەیمانگەی CIHAM ئێستا شارەزایەكی بۆ هەڵپاچینی دار ناردووەتە كوردستان و مەشق و راهێنان بە جووتیاران و كارمەندانی باخداری دەكات. دانانی ئەو كارگەیە هەر لە ئێستاوە مشتومڕی دروستكردووە و هەر پارێزگایەك بە مافی خۆی دەزانێت كارگەكەی لێ‌ دابنرێ‌.

رزگار محەممەد، بەڕێوەبەری باخداری سلێمانی گلەیی هەیە كە كارگەكە لە سنووری پارێزگای سلێمانی دانانرێت و دەڵێت "نازانم وەزارەت پشتی بە چ پێوەرێك بەستووە بۆ دانانی كارگەكە لە هەولێر، چونكە ئەگەر بەپێی ژمارە بێ‌، سنووری سلێمانی و گەرمیان زیاتر لە دهۆك و هەولێر باخ و داری زیتوونی لێیە".

رزگار محەممەد، سەرەڕای رەخنەكانی دڵخۆشە بە دامەزراندنی كارگەكە و خولەكانی پەیمانگەی  CIHAMو دەڵێت "ئەگەرچی شوێنی كارگەكە بۆ جووتیارانی ئێمە دوورە، بەڵام وا بڕیارە نرخی هاڕینی كەمتر بێت، زانیاری خولەكانی پەیمانگەكەش هاوچەرخن، بۆیە سوودی بۆ جووتیاران دەبێت".

كۆی دارەكانی زەیتوون لە كوردستان

پارێزگا	داری بەرهەمدار	داری تازەچێنراو	كۆی گشتی 
هەولێر	172.000	252.044	424.044
سلێمانی	91.800	436.625	528.425
دهۆك	208.810	490.098	698.908
گەرمیان 	95.650	233.150	328.800
كۆی گشتی 	568.260	1.411,917	1.980.177

   
