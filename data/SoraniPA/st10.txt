
رووداو - هەولێر

بریکاری وەزارەتی کارەبای حکومەتی هەرێمی کوردستان دەڵێت، بۆ بڕینی سەرپێچییەکانی کارەبا هەموو شوێنێک بەسەر دەکەنەوە، تا دەگات بە ماڵی سەرۆکی حکومەت و سەرۆکی هەرێم. دەشڵێت: "ئەو کەسەی سەرپێچی کردووە، ناوەکەی بڵاو دەکەینەوە و دەیدەین بە راگەیاندنەکان جا هەر کەسێک بێت و لە هەر پلە و پایە و پۆستێکدا بێت".

هۆگر شاڵی، بریکاری وەزارەتی کارەبای حکومەتی هەرێمی کوردستان لەکاتی بەشداریکردنی لە بەرنامەی (هۆت لاین) لە تۆڕی میدیایی رووداو، لەبارەی ئەو هەڵمەتە نیشتمانیەی بۆ بڕینی سەرپێچییەکانی کارەبا بڕیارە لەم نزیکانە دەست بەکارەکانی بکات، رایگەیاند "ئەو هەڵمەتە، هەڵمەتێکی نیشتمانییە بۆ ئەوەی کارەباییەکی زیاتر ببەخشینە هاونیشتمانیان، هاوکات بۆ ئەوەشە خەڵک هۆشیار بکەینەوە، بۆ ئەوەی خۆی لەو حاڵەتە بەدوور بگرێت".

شاڵی، لەبارەی سزاکانی سەر ئەو کەسانەی سەرپێچیان لە تۆڕی کارەبای نیشتمانی کردووە دەڵێت "ئەو کەسەی کارەبای لە تۆڕی نیشتمانی بە نایاسایی راکێشابێت یان سەرپێچی کردبێت، سەرەتا کارەباکەی دەبڕین، هەنگاوی دواتر 2 ساڵی بۆ دەخەمڵێنین، بەپێی ئەو شوێنەی کە هەیەتی، پارەی دوو ساڵەکەشی لێدەستێنین، دوای ئەو هەنگاوانەش سزای یاسایی دەدرێت، کە دواکاری گشتی داوای لەسەر تۆمار دەکات".

بریکاری وەزارەتی کارەبا دەشڵێت "ئەو کەسەی سەرپێچی کردووە، ناوەکەی بڵاو دەکەینەوە و دەیدەین بە راگەیاندنەکان جا هەر کەسێک بێت و لە هەر پلە و پایە و پۆستێکدا بێت، سەردانی هەموو شوێنە گشتی و تایبەتییەکان دەکەین، هاوکات سەردانی ماڵی بەرپرسان و وەزیرەکان و سەرۆکی حکومەت و سەرۆکی هەرێمیش دەکەین".
 
شاڵی، روونیدەکاتەوە، ئەو رێوشوێنەی، کە ئەوان دەیگرنەبەر "بۆ سزادانی خەڵک نییە، بەڵکو دەمانەوێت کەمترین سزا بچێتە سەر خەڵک و خەڵک لێی سوودمەندبێت بە گێڕانەوەی ئەو بڕە کارەباییەی بە نایاسایی بردراوە و زێدەڕۆیشی تێدا کراوە، بەهۆی ئەوەی لە بەرامبەر ئەو کارەبایە هیچ بڕە پارەیەک نادات".

بەمنزیکانە لیژنەی باڵای بڕینی سەرپێچییەکانی کارەبا دەست بەکارەکانی دەکات و ئەو کارەبایانەی بە سەرپێچی راکێشراون دەبڕدرێن، ئەو لیژنەیە، بە فەرمانی ئەنجوومەنی وەزیرانە و خودی وەزیری ناوخۆ سەرۆکی لیژنەکەیە، کە نوێنەرانی وەزارەتی کارەبا و داواکاری گشتی تێیدا ئەندامن.

لە رۆژانی رابردوو وەزارەتی کارەبا ئاگاداری هاونیشتمانیانی کردووە، کە بۆ ماوەی 15 رۆژ خۆیان سەرپێچییەکانیان ببڕن، ئەگینا دوای ئەم وادەیە، بەگوتەی بریکاری وەزارەتی کارەبا " 5 رۆژ" ماوە، لە بەرامبەردا هەر کەسێک سەرپێچی کردبێت، ئەوا سزای یاسایی و ماددی دەدرێت.
