اوكی خۆی بە تۆمەتی دەستدرێژی دەخاتە زیندانەوە
لەلایەن پشتیوان جەمال دوێنێ کاژێر 08:59
لە دوو پشكنینی پزیشكیدا دەرچووە كە ئەو كچە دەستدرێژی نەكراوەتە سەر
لە دوو پشكنینی پزیشكیدا دەرچووە كە ئەو كچە دەستدرێژی نەكراوەتە سەر
رووداو -  كەركووك

كچە كوردێكی دانیشتووی شاری كەركووك تۆمەتی دەستدرێژی دەخاتە پاڵ باوكی، بەڵام لە دوو پشكنینی پزیشكیدا دەرچووە كە ئەو كچە دەستدرێژی نەكراوەتە سەر. دایكی كچەكە سكاڵای لە دژی كوڕێكی دراوسێیان تۆمار كردووە كە پێشتر خۆشەویستی كچەكەی بووە.

سەرەتای مانگی رابردوو (ف)ی تەمەن 16 ساڵ كە دانیشتووی گەڕەكێكی شاری كەركووكە، درەنگانی شەوێك لە ماڵەوەیان هەڵاتووە و پەیوەندی بە بنكەی پۆلیسی دۆمیزەوە كردووە و گوتوویەتی كە باوكی خۆی دەستدرێژیی كردووەتە سەری. 

(ئـ، ئـ) تەمەن 37 ساڵ و باوكی (ف)، لەسەر سكاڵای كچەكەی لەلایەن پۆلیسەوە دەستگیركراوە، بەڵام ئەو تۆمەتە رەتدەكاتەوە.

سەرچاوەیەك لە بنكەی پۆلیسی دۆمیز بە (رووداو)ی راگەیاند "كچەكە لە ئیفادەی پۆلیسدا گوتوویەتی نزیكەی دوو ساڵە باوكم دەستدرێژی دەكاتە سەرم". سەرچاوەكەی پۆلیس گوتیشی "بەڵام لە دوای دەستگیركردنی باوكی، دەركەوت قسەی كچەكە راست نییە و ئەو شەوە باوكی لە دەوام بووە، رەتیشیكردەوە كارێكی لەو شێوەیەی بەرامبەر كچەكەی كردبێت".

بە گوتەی ئەو سەرچاوەیە، لە ئەنجامی پشكنینی پزیشكی بۆ كچەكە، دەركەوت هیچ كێشەیەك لە پەردەی كچێنیدا نییە و گوتی "پشكنینەكان لە شاری كەركووك و بەغدا كراون، دەركەوتووە كچەكە دەستدرێژی نەكراوە سەر، بەڵام كچەكە خۆی نەخۆشیی تالاسیمای هەیە".

دراوسێیەكی ئەو ماڵەش بێبەریبوونی باوكی كچەكەی لەو تۆمەتە دووپات كردەوە و بە (رووداو)ی گوت "ئەو كچە تۆمەتی بۆ باوكی دروستكردووە و دەیەوێت تووشی گێچەڵی بكات".

دایكی كچەكەش بە مەرجی بڵاونەكردنەوەی ناوی بە (رووداو)ی راگەیاند "نزیكەی ساڵێكە كوڕێكی دراوسێمان بەڵێنی بە كچەكەم داوە بیخوازێت، بەڵام دایك و برایەكی كچەكە رازی نەبوون". گوتیشی "ئەو كوڕە چەند جارێك ژمارەی بۆ كچەكەم دەنارد و منیش بۆم دەناردنەوە و چەند جارێكیش بە كچەكەم گوت گومانم هەیە بتخوازێت، پێشتریش دایكی كوڕەكەم ئاگادار كردەوە كە ئاگای لە كوڕەكەی بێت، بەڵام بێسوود بوو، بە كوڕەكەشم گوت واز لەو كچەم بێنە، چونكە ئەگەر باوكی بزانێت هەقی خۆی دەكاتەوە، دەیگوت دایك و برایەكم ناهێڵن كچەكەت بخوازم".

وەكو دایكی روونیكردەوە، مێردەكەی بە پەیوەندی خۆشەویستی كچەكەی نەزانیوە و گوتی "تەنیا جارێك كە برای ئەو كوڕە سیمكارتی بۆ كچەكەم هێنا، مێردەكەم بینی و بە كچەكەمی گوت ئەو منداڵە بۆچی هاتووە؟ كچەكەشم گوتی بۆ لای برا بچووكەكەم هاتووە".

بەپێی قسەكانی دایكی، كوڕەكە لەبەر هاتوچۆكردنی زۆری بە بەردەم ماڵیاندا هەراسانی كردبوون و باوكیشی گومانی لەلا دروستبووە و گوتی "باوكی ئاگاداری كردمەوە كە رێگە بە كچەكەمان نەدەم زۆر بڕواتە دەرەوە، ئیدی ئەو شەوەی كچەكەم هەڵهات پێشتر زۆرم لێدا كە نەڕواتە دەرەوە، دواتر هەڵهاتبوو، كاتێكیش مێردەكەم دەستگیركرا زانیبووی پەیوەندی لەگەڵ ئەو كوڕە هەبووە".

دەربارەی ئەوەش كە بۆچی پێشتر بە باوكی نەگوتووە كچەكەی پەیوەندی خۆشەویستی لەگەڵ ئەو كوڕە هەیە، دایكی گوتی "پێشتر بە كچەكەم دەگوت وازی لێبێنە و دەیگوت وازدێنم، بەڵام پێموابێت پەیوەندییان مابوو".

دوای دەستگیركردنی باوكی، كچەكە بۆ پاراستنی، بە فەرمانی دادوەر لەلای موختاری گەڕەكێكی نزیك خۆیان دانراوە و دایكیشی سەردانی كردووە. دایكی گوتی "كچەكەم گوتی بۆیە ئەو تۆمەتەم دروستكردووە لەوە ترساوم باوكم بەو پەیوەندییە بزانێت، گوتم بەڵكو بەو قسەیە لە باوكم رزگارم ببێت". 

دایكی گوتیشی "كچەكەم بڕیاریداوە سكاڵاكە لە دژی باوكی بكێشێتەوە و دوای ئازادكردنی باوكیشی، پۆلیس بەڵێننامەی پێ پڕدەكەنەوە كە ئازاری كچەكە نەدات، چونكە من و مێردەكەم هیچ كێشەیەكمان نییە و سێ منداڵی دیكەشمان هەیە".

هەفتەی رابردوو دایكی ئەو كچە، سكاڵای لە دژی كوڕەكەی هاوسێیان تۆمار كردووە. دایكی كچەكە گوتی "دوای ئەو رووداوەش هێشتا ئەو كوڕە هاتووەتە سەر ماڵمان و چەندین هەڕەشەی لێكردووم، منیش بە تۆمەتی هەڕەشە و پێدانی مۆبایل بە كچەكەم سكاڵام لە دژی تۆمار كردووە".

جوان حەسەن، سەرۆكی لیژنەی كاروباری ژنان و منداڵ و مافی مرۆڤ لە ئەنجوومەنی پارێزگای كەركووك كە بەدواداچوونی بۆ دۆسیەی ئەو كچە كردووە، بە (رووداو)ی راگەیاند "بەپێی پشكنینەكان دەركەوتووە باوكی بێتاوانە و كچەكەی بە دروستكردنی ئەو تۆمەتە هەڵەی كردووە، بۆیە دەبێت بەڵێننامەیەك لە باوكی وەربگرین كە لە دوای ئازادبوونی، بیر لە تۆڵە سەندنەوە لەكچەكەی نەكاتەوە".

وەكو ناوبراو ئاماژەی پێدا، دوای دەستگیركردنی ئەو كوڕەش هەندێك زانیاری دیكە دەردەكەوێت و گوتی "ئێستا دۆسیەكە بووە بە دوو، هەم دەستگیركردنی باوكی و هەمیش ئەو كوڕە، بۆیە ئەگەر هەوڵدانی كوڕەكە بۆ ئەو كچە ئەوە بووە شووی پێبكات، ئەوا دەبێت هەوڵ بدرێت ئەو كوڕ و كچە بەیەك بگەن. ئەگەریش كوڕەكە بۆ تێكدانی شیرازەی ئەو خێزانە وای كردووە، پێویستە سزای خۆی وەربگرێت، بەڵام ئێمە بەهەر شێوەیەك بێت هەوڵ دەدەین كێشەكە چارەسەر بكەین و كچەكەش بڕواتەوە نێو خێزانەكەی".

هەرچەندە پشكنینی پزیشكی دەریخستووە باوكی دەستدرێژی نەكردووەتە سەر كچەكەی، بەڵام تا ئێستا هەر لە زیندانە. سەرچاوەكەی پۆلیس گوتی "هەر كەسێك لەسەر تۆمەتێك دەستگیر دەكرێت، دەبێت بزانرێت ئاخۆ پێشتر هیچ تاوانێكی كردووە یان نا، بۆیە ئێستا چاوەڕێین دۆسیەكەی لە بەغداوە بگەڕێتەوە و ئازاد بكرێت".
