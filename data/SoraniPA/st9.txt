رووداو – هەولێر

هاوژینی هونەرمەندی بەناوبانگی کورد عومەر حەمدی ناسراو بە مالڤا، لە ڤیەننای پایتەختی نەمسا خۆی خستووەتە ژێر شەمەندەفەرێک و کۆتایی بە ژیانی هێناوە، پۆلیسی نەمساش لە دوای لێکۆڵینەوە رایگەیاند مردنەکە بە رووداوێکی خۆکوژی بووە.

چەند کەسێک لە ماڵباتی هونەرمەندی کوردی رۆژئاوای کوردستان مالڤا، لە رۆژانی رابردوو، بە میدیاکانی جیهانیان راگەیاند، کە سێلڤیا سێڤێریوس-ی تەمەن 50 ساڵ، هاوژینی مالڤا، خۆی خستووەتە ژێر شەمەندەفەرێکی نزیک ماڵیان لە ناوچەی کڵۆسترنیبۆرگ لە ڤیەننای پایتەختی نەمسا.

سەرچاوەکان ئەوەشیان بڵاوکردووەتەوە، کە ئەم کارەی هاوژینی هونەرمەندی شێوەکاری کورد عومەر حەمدی کارێکی خۆکوژی بووەو راستەوخۆ گیانی لەدەستداوە، پۆلیسی نەمساش لە دوای لێکۆڵینەوە ئەم هەواڵەی پشتراستکردەوە.

سێلڤیا و مالڤا ماوەی 20 ساڵ وەک هاوژین بەیەکەوە ژیان، تا ئەو کاتەی لە ئۆکتۆبەری ساڵی رابردوو مالڤا کۆچی دوایی کرد، سەرچاوەکان باس لەوەش دەکەن کە سێلڤیا باری دەروونی تێکچووە لە دوای مردنی هاوژینەکەی، بۆیە گوماندەکرێت ئەمە هۆکاری خۆکوشتنەکەی بێت.

عومەر حەمدی، ناسراو بە مالڤا، هونەرمەندێکی شێوەکار بووە، لە ساڵی 1951 لە حەسەکەی رۆژئاوای کوردستان لە دایکبووە، لە ساڵی 1978-ەوە لە ڤیەننای پایتەختی نەمسا کاردەکات و تابلۆکانی لە مۆزەخانەکانی سووریا، ئەمەریکا، کەنەدا نەمسا، ئەڵمانیا، فەرەنسا، ئیتاڵیا، هۆڵەندا، یابان، سریلانکا، رووسیا نمایشکراون، خاوەنی چەند کتێبێکە لە بواری رەخنەی هونەری. 
