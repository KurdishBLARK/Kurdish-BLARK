كۆچبەرانی نوێ‌ نایانەوێت فێری زمان بن
لەلایەن رووداو 55 خولەک لەمەوبەر
مامۆستایەكی كورد لە سوێد: كۆچبەران گاڵتە بە زمانی سوێدی دەكەن
مامۆستایەكی كورد لە سوێد: كۆچبەران گاڵتە بە زمانی سوێدی دەكەن
 رووداو – میونشن، ستۆكهۆڵم

وڵاتانی ئەوروپا تا دێت رێوشوێنی وەرگرتنی پەنابەر توندتر دەكەن، وەزیری ناوخۆی ئەڵمانیا رایگەیاند هەر كۆچبەرێك خۆی فێری زمانی ئەڵمانی نەكات لە ئەڵمانیا دەردەكرێ‌. لە سوێدیش یەكەم ئەركی كۆچبەر فێربوونی زمانە، بەڵام كۆچبەران فێربوونی زمان رەتدەكەنەوە.
 
زمانێكم دەوێت، پارەم بۆ پەیدا بكات 

پێچەوانەی كۆچبەرانی جاران، كۆچبەرانی تازە خۆشحاڵ نین بە فێربوونی زمانی ئەو وڵاتانەی لێی نیشتەجێ بوون. بەتایبەت ئەو وڵاتانەی زمانیان ئینگلیزی نییە.  

هەكار لە باشووری كوردستانەوە چووەتە سوێد و دوای بەدەستهێنانی مافی پەنابەرێتی، ئێستا لە یەكێك لە قوتابخانەكانی فێربوونی سەرەتایی زمانی سوێدی كە بە (SFI) ناسراوە، دەخوێنێت. 

ئەو خۆشحاڵ نییە بەوەی فێری زمانی سوێدی ببێت "تەنیا لەم وڵاتە بەكاردێ و لەودیو سنوورەوە یەك فلسم بۆ ناكات". هەكار زمانەكەی هێندە بەلاوە قورسە دەڵێت "سەرم لێ تێكدەدات، ئەو دوو وشە ئینگلیزییەی دەیزانم، ئەویشم بیر دەچێتەوە. زمانەكە هیچی بەسەر هیچەوە نییە". 

كێشەی هەكار هەر ئەوە نییە كە زمانەكەی قبوڵ نییە، بەڵكوو دەڵێت "ئەوە كەی كێشەی منە فێری دیموكراسیەتی ئێرە بم. كێشەی من نییە سیستم مەلەكییە یان پەرلەمانی، یان مەلیك چۆن هاتووە و كوڕی كێیە. من زمانێكم دەوێت، پارەم بۆ پەیدا بكات". 

لە پرۆسەی فێربوونی زمانی سەرەتاییدا، كۆرسی تایبەت بۆ كۆچبەرانی تازە گەیشتوو دەكرێتەوە، بەمەبەستی ئاشنابوون بە كولتووری دیموكراسی وڵات و ئەو سیستمەی وڵاتی پێ بەڕێوەدەچێت. 

ئۆسا بیۆرن، توێژەری كۆمەڵایەتی لە شاری یۆتۆبۆریی سوێد لە وەڵامی ئەو كۆچبەرە كوردەدا دەڵێت "بێگومان پاڵنەرێك هەیە كە هاتوویتەتە ئەم وڵاتە و دەبێت تێگەیشتنت بۆی هەبێت، تاوەكو بتوانی خۆتی لەگەڵ بگونجێنی. دەبێت زمانەكەی بزانیت تاوەكو قبوڵت بكات". 

بیۆرن كە هاوكات لایەنگری پارتێكی راستی سوێدییە و كەمتر چارەی كۆچبەرانیان دەوێت، دەڵێت "كۆچبەرانی تازە نەك زمان و كولتووری ئێمەیان قبوڵ نییە، بەڵكوو دەیانەوێت بیشیگۆڕن و بمانسڕنەوە، بۆیە من ئەوان بە مەترسی دەزانم لەسەر كولتووری ئێمە".

ئەو كوردانەی زمانی سوێدی دەڵێنەوە، دەڵێن جیاوازییەكی زۆر لە نێوان نەوەی نوێ‌ و كۆنی پەنابەران بۆ فێربوونی زمان هەیە و نەوەی نوێ‌ هیچ گرنگی بە فێربوونی زمان نادات.

مهاباد محەممەد، 28 ساڵە لە سوێد دەژی و 17 ساڵە مامۆستای زمانە، دەڵێت "كۆچبەری وەك ئەوەی ئێستام نەبینیوە، نەك بڕوایان بە فێربوونی زمان نییە، بگرە گاڵتەشی پێدەكەن".

ئەوەی كۆچبەرانی تازەی ناچار كردووە فێری زمان ببن، تەنیا بەدەستهێنانی مافی پەنابەرییە. 

كامەران محەممەد ئەوەندە نییە گەیشتووەتە ئەڵمانیا. ئەو دەڵێت "چانسێكی زۆرم هەبوو لەوەی زوو گەیشتمە قۆناغی فێربوونی زمان".

ئەگەرچی هێشتا روون نییە وەردەگیرێت یان نا، بەڵام فێربوونی زمان یەكێكە لە مەرجەكانی وەرگرتنی. كامەران دەڵێت "ئەگەر ناچاری نەبێت و بۆ ئەو مەرجە نەبێت، بۆ ساتێك ئامادە نیم بە ئەڵمانی قسە بكەم، یان خۆمی لەگەڵ ماندوو بكەم". 

 مامۆستایەكی زمانی ئەڵمانی دەڵێت لە كەمپەكانی میونشن، زۆر لە پەنابەران حەز بە زمانی ئینگلیزی دەكەن و نایانەوێ خۆیان لەگەڵ زمانی ئەڵمانی ماندوو بكەن.

پێشتر ئەڵمانیا كاری لەسەر ئەوە كردبوو  لەكاتی هاتن بە رێگە یاساییەكان، بۆ نموونە پەنابەرێتی كار، یان هاوسەرێتی، یان لە رێگەی نەتەوە یەكگرتووەكانەوە، دەبێت لەكاتی پێشكەشكردنی كەیس، كۆچبەر فێری زمانی ئەڵمانی بووبێت. چالاكڤانان رەخنەیان لەمە گرتبوو، بەڵام هانس ریكتۆر كە وانەی ئەڵمانی بە كۆچبەران دەڵێتەوە، لەوبارەوە دەڵێت "زمان تەنیا بابەتێكی كولتووری نییە، بەڵكو كلیلی گەیشتن بە كۆمەڵگەیە".

تۆماس دیمیزیر، وەزیری ناوخۆی ئەڵمانیا كە سەرپەرشتی راستەوخۆی پرسی كۆچ و كۆچبەران دەكات، بە كەناڵی ARDی راگەیاند "رێسایەكی توندتر بۆ وەرگرتنی كۆچبەر دەگرینەبەر، ئەویش بە سنوورداركردنی ژیانیان، لە رووی شوێن و گەڕان و داهات و فێربوونی زمان و كولتووری ئەڵمانی". دیمیزیر دوو جار گوتی "فێربوونی زمان و قبوڵكردنی كولتووری ئەڵمانی مەرجی سەرەكییە".  

لیسا ئیندیرشمان، لە یەكێك لە خولەكاندا بۆ پەناخوازانی سوێد باسی بەشداریی ژنی لە پرۆسەی سیاسی لە رابردوو و ئێستای سوێددا كردووە، ئەو بە پێكەنینەوە باسی گفتوگۆی قوتابییەكی كورد دەكات كە بە لیسای گوتووە "لەلای ئێوە ژن و سەگ لەپێش پیاوەوەن، ئەمە لای ئێمە قبوڵ نییە". لیسا دەڵێت "باشە من دەپرسم ئەگەر ئەمە تێگەیشتنی كەسێك بێت ببێتە پەنابەر، ئەی چۆن بیر لە داهاتوو دەكاتەوە".

بیۆرن كۆمەڵناسە سوێدییەكە كە هاوكات كاری سیاسیی دەكات، دەڵێت "زۆربەی پەنابەرانی رۆژهەڵاتی كە دێنە سوێد، یەكەم شت داوای پاراستنی نەریتەكانی خۆیان دەكەن، كەچی باوەڕیان بەوەی ئێرە نییە".
