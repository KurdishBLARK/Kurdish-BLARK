Amed (Rûdaw) -  Tora lêgerînê googlê zaravayê kurmancî ya kurdî jî xist nava pergala xwe ya wergerê. Nivîskar û rewşenbîrên kurd bi vê pêngavê gelek kêfxweş in û vê pêngavê weke diyariya roja zimanê zikmakî bi nav dikin.

Tora lêgerînê google piştî 102 zimanan kurdî jî xist nava lîsteya xwe ya wergerê. Bi vê pêngavê google dê êdî bi zaravayê kurmancî ya kurdî jî xizmetê bide. 

Rêveberên Komeleya Nivîskarên kurd vê pêngava google weke "mizgîniyê" bi nav dikin û dibêjin ji bo kurdî kîjan gav bê avêtin jî ji bo wan mizgîniye. 

Hin nivîskarên kurd jî dibêjin kurdî jî hêdî hêdî di qada navnetewehî de cihê xwe digre û dixwazin piştî kurmancî, zazakî û zaraveyên din ên kurdî jî di googlê de cih bigrin. 

Ji bo ku kurdî beşdarî pergala werger a googlê bibe, kampanyaya îmzayê hatibû destpêkirin. Di nava 3 heftiyê de 25 hezar îmze hatibûn berhevkirin. 
