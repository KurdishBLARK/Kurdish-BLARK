ب ئامادەبوونا پارێزگەرێ دهۆکێ فەرهاد ئەترووشى و سەرۆکێ زانکۆیا دهۆک و راگرێن فاکۆلتیان ئەڤرۆ 7/1/2015 ل هۆلا خانى ل سەرۆکاتیا زانکۆیا دهۆک خەلاتێن پارێزگەرێ دهۆکێ ل سەر سەرکەفتیێن ئێکێ و دویێ و سیێ یێن پشکێن زانستى یێن زانکۆیا دهۆک هاتنە بەلاڤ کرن.  
سەرۆکێ زانکۆیا دهۆک پرۆفیسۆر دکتۆر مسلح دهۆکى د پەیڤەکێ دا دیارکر کو بەلاڤکرنا خەلاتان ژ لایێ پارێزگەها دهۆکێ ڤە ئاماژا وان پەیوەندیێن موکم و بهێزێن زانکۆیا دهۆکە ل گەل دەزگەهێن حوکمەتا هەرێما کوردستانێ و خەلاتێ پارێزگارێ دهۆکێ ب پشتەڤانى ل قەلەم دا و گوت دڤێت ئەڤ خەلاتە ببنە هاندەر بۆ هندێ قوتابى پتر پشکداریێ د ئاڤاکرنا وەلاتى دا بکەت و پالدەر بیت کو پتر خوە ماندوى بکەت بۆ پشکدارى کرنێ د ئاڤاکرنا کوردستانێ دا. 
پارێزگەرێ دهۆکێ د پەیڤەکێ دا دیارکر کو گێرانا ئاهەنگا بەلاڤکرنا خەلاتان ل سەر سەرکەفتیان بەرهەمێ خۆراگرى و قوربانى دانا پێشمەرگەیە و خوینا شەهیدێن کوردستنانێ و پەیامەکا دیە بۆ هەمى نەحەز و دوژمنێن مللەتێ کورد و هەمى تیرۆرستان کو کاروانێ پێشڤەبرنا زانستى و ئاڤاکرنا کوردستانێ دێ بەردەوام بیت و رۆژ بۆ رۆژێ پێشڤە بچیت، ئەو ژى گۆت کو پێدڤیە قوتابى باشتر خۆ ماندوى بکەت و دەلیڤا کارى بخۆ پەیدا بکەت ل کەرتێ تایبەت چونکو ل چ وەلاتێن دونیایێ نینە حکومەت هەمى دەرچوویێن خۆ ب دامەزرینیت.
خەلاتێن پارێزگەرێ دهۆکێ ل سەر 135 سەرکەفتیێن ئێکێ و دویێ و سیێ یێن 45 پشکێن زانستى یێن زانکۆیا دهۆک هاتنە بەلاڤ کرن، ل دویڤ دا ژى سەرۆکێ زانکۆیا دهۆک لوگویێ زانکۆیێ پێشکێشى پارێزگەرێ دهۆکێ کر. 
