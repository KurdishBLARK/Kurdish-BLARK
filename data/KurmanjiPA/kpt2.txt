ل زانکۆیا دهۆک کۆمبوونەکا ئێکەتیا زانکۆیێن جیهانى هاتە ئەنجام دان
دوهى 20/12/2014 ئێکەتیا زانکۆیێن جیهانى کۆمبوونەک ل دۆر وەرگرتنا قوتابیان و ئاریشێن قوتابیێن ئاوارە و دانا پلانەکى بۆ زانکۆیێن ئەندام ل ڤێ ئێکەتیێ ل زانکۆیا دهۆک ئەنجام دا.
سەرۆکێ زانکۆیا دهۆک پرۆفیسۆر دکتۆر مسلح دهۆکى د پەیڤەکى دا گۆت ئەنجامدانا ڤان جۆرە کۆمبوونێن زانستى نیشانا بەردەوامیا ژیانێ و گرنگیدانە ب پێشخستنا زانستى، هەروەسا ئەنجامدانا ڤێ کۆمبوونێ ل زانکۆیا دهۆک ئەڤرۆ نیشانا سەقامگیرى و تەناهیێ یە ل هەرێما کوردستانێ کو دوژمنان نە دڤیا ئەڤ تەناهى و سەقامگیریە یا بەردەوام بیت.
گۆت ژى ئەم پشتەڤانین بۆ بەردەوامیا تێکەلیێن زانستى یێن ل ناڤبەرا ئەندامێن ئێکەتیا زانکۆیێن جیهانى و ب تایبەت ل گەل زانکۆیێن هەرێما کوردستانێ، داکو زانکۆ ببنە پرێن ئاشتیێ د ناڤ بەرا مللەتان دا و ب رۆلێ خوە راببن بۆ پێشخستنا جڤاکى و گرنگیدان ب کێشە و ئاریشێن رۆژانە یێن جڤاکى و سیاسى و ئابوورى. 

سەرۆکێ ئێکەتیا زانکۆیێن جیهانى ئورهان عەزیز ئوغلۆ دیارکر کو د ڤێ کۆمبوونا دهۆکێ دا ئاریشا وان قوتابیان دێ هێتە چارەکرن یێن دچن ل زانکۆیێن تورکیا دخوینن و ئاستەنگ دهێنە پێشیا وان، بریار ژى دا کو ئاریشا دەچوویێن زانکۆیێن زاخۆ و نەورۆز و جیهان بۆ چارە بکەن ئەوێن حەزا خواندنا بلند ل زانکۆیێن وەلاتێ تورکیا هەى.
ئێکەتیا زانکۆیێن جیهانى بارەگایێ وێ ل ئەنقەرە یە و ژ سەرۆکێن زانکۆیێن 29 وەلاتێن جیهانێ ئەندام تێدا، ل کۆنفرانسێ خوە یێ دویێ ل دووماهیا سالا 2012 ل زانکۆیا دهۆک گرێدابوو و ل هەرێما کوردستانێ هەردوو زانکۆیێن دهۆک و زاخۆ ئەندامن تێدا. 

رەمەزان رێکانى، بەرپرسێ یەکەیا راگەهاندنێ ل کەمپێ زانکۆیا دهۆک
